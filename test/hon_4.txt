دانشگاه آزاد اسلامي واحد تهران مرکزي دانشکده هنر و معماری پایان نامه برای دریافت درجه کارشناسی ارشد (M.A ) گرایش: ادبیات نمایشی عنوان: جایگاه تاریخ و مقتل خوانی در نمایشنامه‌های عاشورایی با نگاه به نمایشنامه‌های عاشورایی سعید شاپوری استاد راهنما: دکتر سعید شاپوری استاد مشاور: امیر کاوس بالا زاده پژوهشگر: فریبا مرادی تابستان 1395 تقدیم به : به پدر و مادر عزیزم تشکر و قدردانی: سپاس و ستایش مر خدای را جل و جلال که آثار قدرت او بر چهره روز روشن، تابان است و انوار حکمت او در دل شب تار، درفشان. آفریدگاری که خویشتن را به ما شناساند و درهای علم را بر ما گشود و عمری و فرصتی عطا فرمود تا بدان، بنده ضعیف خویش را در طریق علم و معرفت بیازماید. بدين وسيله مراتب تشكر و قدرداني خود را از اساتید گرامي جناب آقايان دکتر مهرداد ابروان و دکتر محمدرضا شهبازی که مرا در انجام این پروژه هدایت و راهنمایی نمودند؛ ابراز مي دارم؛ و در پايان از خانواده ام كه حامي و پشتوانه ي اصلي من در اين راه بوده اند سپاسگزاري به عمل می‌آورم. تعهد نامه اصالت پایان نامه کارشناسی ارشد اینجانب فریبا مرادی دانش آموخته مقطع کارشناسی ارشد ناپیوسته به شماره دانشجویی930355764 در رشته ادبیات نمایشی که در تاریخ 02/06/95 از پایان نامه خود تحت عنوان : جایگاه تاریخ و مقتل خوانی در نمایشنامه‌های عاشورایی با نگاه به نمایشنامه‌های عاشورایی سعید شاپوری با کسب نمره 17 و درجه بسیارخوب دفاع نموده‌ام بدینوسیله متعهد می‌شوم: این پایان نامه حاصل تحقیق و پژوهش انجام شده توسط اینجانب بوده و در مواردی که از دستاوردهای علمی و پژوهشی دیگران (اعم از پایان نامه ،کتاب ،مقاله و...) استفاده نموده ام، مطابق ضوابط و رویه‌های موجود، نام منبع مورد استفاده و سایر مشخصات آن را در فهرست ذکر و درج کرده ام. این پایان نامه قبلاً برای دریافت هیچ مدرک تحصیلی (هم سطح ،پایین تر یا بالاتر )در سایر دانشگاهها و موسسات آموزش عالی ارائه نشده است. چنانچه بعد از فراغت ازتحصیل، قصد استفاده و هر گونه بهره برداری اعم از چاپ کتاب، ثبت اختراع و .... از این پایان نامه داشته باشم، از حوزه معاونت پژوهشی واحد مجوزهای مربوطه را اخذ نمایم. چنانچه در هر مقطع زمانی خلاف موارد فوق ثابت شود، عواقب ناشی از آن را بپذیرم و واحد دانشگاهی مجاز است با اینجانب مطابق ضوابط و مقررات رفتار نموده و در صورت ابطال مدرک تحصیلی ام هیچگونه ادعایی نخواهم داشت. نام و نام خانوادگی : تاریخ و امضاء بسمه تعالی در تاریخ : دانشجوی کارشناسی ارشد آقای/خانم فریبا مرادی از پایان نامه خود دفاع نموده و با نمره 17 بحروف هفده تمام و با درجه بسیار خوب مورد تصویب قرار گرفت . امضاء استاد راهنما : بسمه تعالي دانشكده علوم پایه (اين چكيده به منظور چاپ در پژوهش‌نامه دانشگاه تهيه شده است» مناسب است نظر استاد راهنما براي چاپ در پژوهش‌نامه دانشگاه تاريخ و امضاء: مناسب نيست فهرست مطالب عنوان صفحه چکیده هدف پژوهش حاضر، جایگاه تاریخ و مقاتل در شکل گیری درام با تأکید بر سه نمایشنامه‌ی بی قراری روزهایی که به یادت گذشت و دود کعبه بوده است . روش تحقیق حاضر از نوع تطبیقی - توصیفی بوده است . بر این اساس، مطالب بر اساس تاریخ، مقاتل و دیدگاه صاحب نظران، جمع آوری شده و مورد تجزیه و تحلیل و توصیف قرار گرفته است . در این تحقیق از روش گرد آوری کتابخانه ای استفاده شده است . در این راستا، به رویه تاریخ و شکل گیری درام با تأکید بر سه اثر نمایشی ( بی قراری، روزهایی که به یادت گذشت و دود کعبه ) مندرج در متون ادبیات نمایشی عاشورایی مراجعه و سپس به تحلیل تاریخ در شکل گیری درام پرداخته شده است . یافته ها براساس تحلیل مطالب نشان داد که تاریخ بر شکل گیری درام در سه اثر نمایشی بی قراری، روزهایی که به یادت گذشت و دود کعبه مؤثر بوده است . نتایج حاصل از پژوهش حاضر بیانگر آن است که شکل گیری درام عاشورایی ( سه اثر نما یشی بی قراری، روزهایی که به یادت گذشت و دود کعبه ) توسط تاریخ قابل بررسی و تحلیل است. کلید واژه ها: عاشورا ،مقاتل، تئاتر، درام، بی قراری، روزهایی که به یادت گذشت، دود کعبه . فصل اول: کلیات طرح فصل اول کلیات طرح 1-1.بیان مسئله عاشورا حماسهای بینظیر در تاریخ بشری است که نامش تداعی کننده نام بزرگ حسین ابن علی (ع) است. وهنر ادبیات شیعه نیز از همان ابتدا به این واقعه توجه نموده، در مقام تبیین مقولات ارزشی این نهضت الهی بوده و متعهدانه حول محور آن حرکت کرده است. در قرن چهارم هجری همزمان با تشكيل اولين حكومت ملي ايراني ـ شیعی آل بویه توجه فرهنگی به عاشورا رایج شد، سپس اين مراسم و تظاهرات مذهبي با رسميت يافتن مذهب شيعه در دورهی صفويان، شكل و هيأت منظم و سازمانيافتهاي پيدا كرد و به تدريج با پديدهها و عناصر فرهنگي، سياسي و اجتماعي و هنري ديگر، چون روضهخواني، واقعهگويي، نقالي، شبيهسازي، شبيهگرداني و امثال آنها درآميخت و سرانجام در اواخر دورة صفويان به صورت كنوني درآمد» و تعزيه پديدهاي تدريجي و آفرينشي تكويني بوده كه طي قرون متمادي شكل و هيأت كنوني خود را پیدا کرد. به نظم درآوردن واقعهی كربلا توسط شاعران، وجود زمينهها و تجارب نمايشي، و نقشسازيهاي ابتدايي در مجالس روضه خواني، زمينهی لازم را براي پديدار شدن نمونهاي مثالي از نمايش ديني در ايران و به طور كلي در جهان اسلام مهيا نمود. اما کمکم با نفوذ باورها و اعتقاد خرافی عدهای این اعتقادات خرافی تعزیه را از روایت تاریخی خود دور ساخت.کم کم و با رواج تئاترو انعکاس واقعه عاشورا در ادبیات نمایشی، صحنه تئاتر به محلی برای نشان دادن واقعه کربلا تبدیل گردید. با توجه به شیوه روایت، ذات هنر تئاتر و.... ،نوع روایت دراماتیک که با تعزیه و روضه و شعر تفاوت داردتوجه به تاریخ و مستندات تاریخی در روایت تئاتری عاشورا بیشتر گردید، دراین راستا این پایاننامه تلاشی است برای نشان دادن تفاوت آثار دراماتیک با روایت شعر عاشورایی، روضه خوانی و تعزیه به لحاظ مستندات تاریخی و چگونگی روایت نمایش آن مستندات. با توجه به اینکه گویا درام عاشورایی توجه بیشتری به مستندات تاریخی دارد. این تحقیق درصدد است برای ذکر نمونه عملی آنچه به صورت تئوری مطرح می‌شود با مطالعه و جستجو در چند نمایشنامه از نویسندگان متون عاشورایی به نمایشنامه‌های عاشورایی یکی از نمایشنامه نویسان دینی (سعید شاپوری ) بپردازد تا جنبه‌های متفاوت نمایشنامه نویسی و مراسم مذهبی تاریخی عاشورا مورد بررسی و تطبیق قرار گیرد تا نسبت آنها با تاریخ روشن گردد . 1-2.ضرورت و اهمیت تحقیق قرن هاست عاشورا مورد توجه شیعه و مردم ایران است. مفهوم عاشورا، در زبان و ادبیات فارسی بازتاب فراوان داشته و مهم‌تر از آن زنده‌بودن و حیات بابرکت این واقعۀ سترگ انسانی که هرساله در جای‌جای میهن عزیزمان، مورد استقبال بی‌نظیر مردم فهیم قرار می‌گیرد. لذا چون هر سال آیین ها و همایش‌های نمایشی ویژه عاشورا برگزار می‌شود و اغلب صحنه‌های تئاتر کشور در مقطعی حداقل دو ماهه - محرم و صفر - شاهد اجرای نمایش‌های عاشورایی هستند و با توجه به تغییر در چگونگی ارائه‌ی روایت عاشورا از شعر به مقتل خوانی و روضه خوانی وشبیه خوانی، توجه به روایت دراماتیک عاشورا امر ضروری است. اگر می‌خواهیم به خودمان ارزش بدهیم، اگر می‌خواهیم به عزاداری حسین بن علی ارزش بدهیم، باید فکر کنیم که اگر حسین بن علی امروز بود و خودش می‌گفت برای من عزاداری کنید، می‌گفت چه شعاری بدهید ؟ آیا می‌گفت بخوانید: «نوجوان اکبر من‌» یا می‌گفت بگویید: «زینب مضطرّم الوداع، الوداع‌»؟ اگر حسین بن علی بود می‌گفت: اگر می‌خواهی برای من عزاداری کنی، برای من سینه وزنجیر بزنی، شعار امروز [ این سخنرا نی در روز عاشورا ایراد شده است .] تو باید فلسطین باشد . شمر امروز موشه دایان [ نخست وزیر وقت اسرائیل .]است . شمر هزار و سیصد سال پیش مُرد، شمر امروز را بشناس . امروز باید در و دیوار این شهر با شعار فلسطین تکان می‌خورد . ( مطهری، 1377، 291 ) وقتی آن قیام و حرکت برای امام (ع) به صورت یک وظیفه‌ی الهی و دینی در آمد دیگر احتمال اینکه ممکن است خود و یارانش در این نبرد کشته شوند، و زن و فرزند و همراهانش به اسارت بروند و اموال و خیمه و خرجگاهش به تاراج و یغما برود هیچ کدام نمی‌تواند جلوی انجام آن وظیفه و حرکت مقدّس را بگیرد، و او را از اقدام به این حرکت باز دارد . چنانچه در جاهای دیگر قبل از حادثه کربلا و پس از آن نیز چنین احتمالی نمی‌تواند جلوی جهادها و دفاعهای مقدس اسلام را بگیرد، و آیا اساساً جهاد در راه خدا و دفاع از نوامیس اسلام و حفظ مرزهای کشور اسلامی جز با آمادگی برای شهادت و ایثار جان و مال و فرزند مقدور است ؟ مگر جنگ با دشمنان اسلام همیشه توأم با پیروزی نظامی و شکست دشمنان بوده است ؟ هر قیام و دفاعی بالاخره احتمال کشته شدن و اسارت همراهان و غیره را به همراه دارد، مگر این احتمال و حتی یقین به آن می‌تواند عذری برای شانه خالی کردن از زیر بار چنین وظیفه و مسئولیت بزرگی قرار گیرد. ( رسولی محلاتی، 1374، 175 ) بنابراین دلیل اننخاب موضوع جستجوی دریافت راهکار مناسب ارائه مفاهیم عاشورا در درام عاشورایی خواهد بود. 1-3.اهداف تحقیق : الف ) اهداف کلی جایگاه تاریخ و مقاتل در شگل گیری درام عاشورایی با تأکید بر سه اثر نمایشی ( بی قراری، روزهایی که به یادت گذشت و دود کعبه ) ب ) اهداف جزئی 1)شناخت مراحل طی شده از ادبیات عاشورایی تا شکل گیری نمایش و درام در مورد واقعه عاشورا 2)نشان دادن چگونگی روایت تاریخی، مذهبی ،دینی در بطن درام و نمایش 3)استخراج نمونه از میان آثار نمایشی اجرا و چاپ شده که به فرضیه پروپوزال نزدیکتر است. 1-4. پرسشهای تحقیق 1) نسبت تاریخ و خرافات در طی روند تاریخی شعر و مقتل خوانی عاشورایی چه بوده است ؟ 2) آیا واقعه عاشورا در گذر از مرحلهی شعر و شبیه خوانی به مرحلهی اجرای صحنهای و تئاتری، شکل و محتوای مستند تاریخیتری یافته است ؟ 3)تاریخ و خرافه در آثار عاشورایی یکی از نمایشنامه نویس ها در این حوزه (سعید شاپوری) به عنوان نمونه چه نمودی یافته و چگونه به شکل دراماتیک مطرح شده است ؟ 1-5. فرضیه تحقیق افزایش مطالعات تاریخی پیرامون واقعه کربلا باعث شده است تا نمایشنامه نویسان در نگارش نمایشنامه بیشتر از روایات شفاهی و مقاتل به مستندات تاریخی توجه کنند . تاریخ بر شکل گیری نمایش بی قراری مؤثر بوده است . تاریخ بر شکل گیری نمایش روزهایی که به یادت گذشت مؤثر بوده است . تاریخ بر شکل گیری نمایش دود کعبه مؤثر بوده است . 1-6. روش تحقیق روش تحقیق در این پایاننامه به صورت تطبیقی – توصیفی، بر اساس مستندات کتابخانهای خواهد بود. قلمرو این نوع تحقیق را متن‌های مکتوب ( کتاب ها و مقالات ) درباره موضوع تحقیق تشکیل می‌دهد. بر این اساس، مطالب بر اساس تاریخ عاشورا، مقاتل و دیدگاه صاحب نظران، جمع آوری شده و مورد نجزیه و تحلیل و توصیف قرار گرفته است . در تحقیق حاضر جهت گرد آوری اطلاعات از فیش برداری و بانک‌های اطلاعاتی مقالات و پایان نامه ها و اینترنت استفاده شده است . در این راستا به رویه تاریخ عاشورا، مقاتل و شکل گیری درام با تأکید بر سه نمایشنامه ( بی قراری، روزهایی که به یادت گذشت و دود کعبه ) مندرج در کتاب ها و مقالات مراجعه شده و سپس به تحلیل این نقش ها در شگل گیری درام و دیدگاه صاحب نظران در این خصوص، پرداخته شده است . فصل دوم:مبانی نظری: سیر وقایع عاشورا در تاریخ و سیر وقایع عاشورا در مقاتل فصل دوم مبانی نظری: سیر وقایع عاشورا در تاریخ و سیر وقایع عاشورا در مقاتل مقدمه قال الرضا علیه السلام:" كان ابى اذا دخل شهر المحرم لا یرى ضاحكا و كانت الكابة تغلب علیه حتى یمضى منه عشرة ایام، فاذا كان الیوم العاشر كان ذلك الیوم یوم مصیبته و حزنه و بكائه... " امام رضا علیه السلام فرمود: هر گاه ماه محرم فرا مى‏رسید، پدرم (موسى بن‏ جعفر علیهماالسلام) دیگر خندان دیده نمى‏شد و غم و افسردگى بر او غلبه مى‏یافت تا آن كه ده روز از محرم مى‏گذشت، روز دهم محرم كه مى‏شد، آن روز، روز مصیبت و اندوه و گریه پدرم بود. (امالی صدوق، 1376، 111) آن چیزی که بیشتر دل انسان را به درد می‌آورد این است که اتفاقاً در میان وقایع تاریخی، کمتر واقعه ای است که از نظر نقلهای معتبر به اندازه‌ی حادثه کربلا غنی باشد . یکی از چیزهایی که سبب شده که متن این حادثه محفوظ بماند و هدفش شناخته بشود این است که در این حادثه خطبه زیاد خوانده شده است . خطبه زیاد است، چه قبل از حادثه‌ی کربلا چه در خلال حادثه‌ی کربلا و چه خطبه هایی که بعد اهل بیت در کوفه در شام و در جاهای دیگر ایراد کردند و اصلاً هدف آنها از این خطبه ها این بود که می‌خواستند به مردم اعلام کنند که چه گذشت و قضایا چه بوده و هدف چه بود ؟ این یکی از منابع ؛ یعنی خودش انگیزه ای بوده است که قضایا نقل شود . در قضیه‌ی کربلا سؤال و جواب زیاد شده است . همینها در متن تاریخ ثبت است که ماهیت قضیه را به ما نشان می‌دهد . در خود کربلا رجز زیاد خوانده شده است، مخصوصاً شخص ابا عبدالله . ماهیت قضیه را همان رجزها می‌تواند نشان بدهد . در قضیه‌ی کربلا، در قبل و بعد از قضیه، نامه‌های زیادی مبادله شده است، نامه هایی که میان امام و اهل کوفه مبادله شده است، نامه هایی که میان امام و اهل بصره مبادله شده است، نامه هایی که خود امام قبلاً برای معاویه نوشته است، که از آنجا معلوم می‌شود که امام خودش را برای قیام بعد از معاویه آماده می‌کرده است . نامه هایی که خود دشمنان برای یکدیگر نوشته اند . متن این ها در تاریخ اسلام مضبوط است . قضایای کربلا قضایای روشنی است و سراسر این قضایا هم افتخار آمیز است، ولی ما آمده ایم چهره‌ی این حادثه‌ی تابناک تاریخی را تا این مقدار مُشوَّه کرده ایم ! بزرگترین خیانتها را ما به امام حسین علیه السلام کرده ایم . اگر امام حسین علیه السلام در عالم ظاهر هم بیاید ببیند، به ما چه می‌گوید ؟ می‌گوید: آن که در آنجا بود که این نیست ؟ شما که به کلی قیافه را تغییر داده و عوض کرده اید، آن امام حسینی که شما در خیال خودتان رسم کرده اید که من نیستم ! آن قاسم بن الحسنی که شما در خیال خودتان رسم کرده اید که آن برادرزاده‌ی من نیست ! آن علی اکبری که شما در مخیله‌ی خودتان درست کرده اید که جوان با معرفت من نیست . آن یارانی که شما درست کرده اید که آنها نیستند، پس شما چه می‌گویید ؟! ما آمده ایم قاسمی درست کرده ایم که آرزویش فقط دامادی بوده، آرزوی عمویش هم دامادی او بوده است . این را شما مقایسه کنید با قاسمی که در تاریخ بوده است . آنوقت همین نوجوانی که ما اینقدربه او ظلم می‌کنیم، آرزوی او را دامادی می‌دانیم، تاریخ می‌گوید خودش گفته آرزوی من چیست . دیگر مردم آینده نگویند این نوجوان در آرزوی دامادی بود، دیگر برایش حجله درست نکنند، جنایت نکنند . اینهاست که این حادثه را یک حادثه‌ی بزرگ تاریخی کرده است که تا زنده ایم ما باید این حادثه را زنده نگه بداریم، چون دیگر نه حسینی پیدا خواهد شد نه قاسم بن الحسنی . والا آن که آرزوی دامادی دارد، که همه‌ی بچه ها آرزوی دامادی دارند، دیگر این حرفها را نمی‌خواهد، وقت صرف کردن نمی‌خواهد، پول صرف کردن نمی‌خواهد، برایش حسینیه ساختن نمی‌خواهد، سخنرانی نمی‌خواهد . ولی اینها جوهره‌ی انسانیت اند، مصداق «اِنّی جاعِلُ فِی الأرضِ خَلیفَةً‌».( بقره / 30 )هستند . اینها بالاتر از فرشته هستند. ( مطهری، 1377، 71-75 ) 2-1. تاریخ ولادت امام حسین ( سال، ماه، سال ) در نزد مورّخان شیعه و اهل سنّت مشهور است که ولادت آن بزرگوار در سال چهارم هجری و در مدینه منوره بوده است چنانچه در تاریخ زندگانی رسول خدا (ص) نگاشته ایم، واین قول را عموم اهل حدیث و تاریخ نیز نقل و انتخاب کرده اند، از جمله مجلسی، شیخ مفید، علیّ بن عیسی اِربلی، ابوالفرج، ابن شهر آشوب، ابن اثیرجزری، و ابن حجر عسقلانی . ( قرشی، 1371، 28: 1 ) در مقابل مورّخان دیگری ولادت آن حضرت را سال سوم هجری ذکر کرده اند که از جمله‌ی علمای شیعه، مرحوم کلینی (ره) و از دانشمندان اهل سنّت، واقدی و جمعی دیگرند .( علامه مجلسی، 1037، 200-198: 44 ) در مورد ماه و روز ولادت آن بزرگوار نیزمشهور آن است که ولادت آن حضرت در پنجم ماه شعبان بوده، و این قولی است که عموم اهل حدیث و مورّخانی که در بالا نامشان را ذکر کردیم اختیار کرده اند . ( قرشی، 1371، 28: 1 ) .اقوال دیگری نیز مانند سوم شهبان و آخر ماه ربیع الاول و سیزدهم ماه رمضان. ( این دو قول اخیر از مرحوم شیخ در تهذیب و شهید ( ره ) در دروس نقل شده، و مرحوم مجلسی نیز برای اختیار آن دو از جانب این دو بزرگوار محملی ذکر نموده که بهتر است به ( علامه مجلسی، 1037، 202: 44 ) مراجعه کنید . نقل شده است که این دو قول اخیر مشهور نیست . و اما قول سوم شعبان نیز از نظر اهل تاریخ ضعیف تر از قول اول است ولی مجلسی (ره) در بحارالانوار می‌گوید: «الا شهر فی ولادته صلوات الله علیه انّه وُلد لثلاث خلون من شعبان ...‌» (همان منبع ،201 ) . یعنی ؛ مشهورتر در ولادت آن حضرت همان سوم شعبان است . دلیلی که برای آن ذکر کرده است روایت شیخ در مصباح و توقیعی است که از ناحیه‌ی مقدسه برای ابوالقاسم بن علاء همدان، وکیل حضرت عسکری (ع) صادر گردیده بود . البته این روایت به تنهایی نمی‌تواند دلیلی بر مشهورتر بودن این قول باشد ولی از آنجا که مرحوم مجلسی خرّیت فّن حدیث بوده، و احاطه‌ی ایشان بر احادیث بیش از ما بوده گفتار ایشان در این باره مقبول است . والله اعلم .( رسولی محلاتی، 1392، 4-3 ) 2-1-1. ماجرای ولادت و نامگذاری امام حسین (ع) در روایاتی که برخی از آنها در داستان ولادت سبط اکبر رسول خدا ( ص ) امام حسن مجتبی (ع) ذکر شده و مرحوم صدوق و دیگران آنها را نقل کرده اند، آمده است که چون حسین (ع) به دنیا آمد او را به نزد رسول خدا (ص) بردند تا نامی برای او بگذارد. رسول خدا (ص) فرمود: «من در نامگذاری این فرزند بر خدای عزّوجلّ سبقت نمی‌جویم .‌» سپس جبرئیل نازل شد و عرض کرد: منزلت و مقام علی در نزد تو همانند مقام و منزلت هارون نسبت به موسی است ؛ از این رو نام فرزند او را به نام فرزند هارون نامگذاری کن . رسول خدا از جبرئیل پرسید: «نام فرزند هارون چه بود ؟‌» جبرئیل عرض کرد: «نام او شبیر بود‌» رسول خدا (ص) فرمود: «زبان من عربی است .‌» جبرئیل عرض کرد: «نام او را حسین بگذار .‌» و رسول خدا این نام را برای فرزندش انتخاب فرمود . (رسولی محلاتی، 1374، 5 ) 2-1-2. رسول خدا (ص) از آینده‌ی غم انگیز و شهادت نوزاد خبر می‌دهد در روایات اهل سنّت آمده است که اسماء گوید: «من حسین را نزد رسول خدا (ص) بردم و در دامان آن حضرت نهادم و رسول خدا (ص) گریست . من عرض کردم: «پدر و مادرم به قربانت سبب گریه‌ی شما چیست ؟‌» حضرت فرمود: براستی که این پسر مرا گروه ستمکاری از امت من خواهند کشت که خدای تعالی شفاعت مرا به آنها نرساند . اسماء گوید، رسول خدا (ص) به دنبال این سخن فرمود: ای اسماء این خبر را به فاطمه مده که تازه زاست ( و شنیدن این خبر غم انگیز برای او در این حال مناسب نیست ) . نظیر این روایت در کتابهای حدیث شیعه با تفضیل بیشتری از آن حضرت نقل شده که از آن جمله روایت امالی شیخ است که به سند خود از اسماء داستان ولادت حسین (ع) را نقل کرده است . اسماء می‌گوید که من نوزاد را بردم و در روز هفتم رسول خدا (ص) به نزد من آمد و فرمود: «فرزندم را بیاور .‌» من آن نوزاد را نزد رسول خدا (ص) آوردم، و آن حضرت برای او عقیقه کرد، سرش را تراشید و هم وزن آن از نقره صدقه داد ؛ آن گاه او را در دامان خود گذارد و گفت: ای اباعبدالله بر من ناگوار و دشوار است .این سخن را گفت و گریست . من عرض کردم: «پدر و مادرم به قربانت، هم امروز و هم روز نخست چنین کردی، داستان چیست ؟ رسول خدا در پاسخ فرمود: می‌گریم برای فرزندم که او را گروهی ستمکار و کافر از بنی امیه می‌کشند، خدایشان لعنت کند و شفاعت مرا در روز قیامت به ایشان نرساند . قاتل او مردی است که ( حرمت ) دین را بشکند و به خدای بزرگ کافر شود . و به دنبال آن فرمود: خدایا من از تو درباره‌ی دو فرزند خود در خواست می‌کنم آنچه را ابراهیم در باره‌ی فرزندانش در خواست نمود، خدایا این دو را دوست دار، و دوست دار هر کس که ایشان را دوست دارد، و لعنت کن هر کس که ایشان را دشمن دارد، به اندازه‌ی پُری آسمان و زمین . ( علامه مجلسی، 1037، 251-250: 44 ) فاطمه که از ماجرا مطلع شد و به حسین حامله گردید از آن حمل و زاییدن ناراحت شد، و امام صادق (ع) دنباله‌ی این حدیث فرمود: آیا تاکنون دیده ای مادری را که فرزندی بزاید ولی از او ناراحت و بد حال باشد ؟ اما فاطمه این چنین بود چون می‌دانست او را می‌کشند و در همین باره این آیه نازل شد: (سوره‌ی احقاف، آیه 15 . ) «و شفارش کردیم به انسان درباره‌ی پدر و مادرش به نیکی، مادرش با اکراه او را حمل کرد و با اکراه او را بر نهاد و مدت حمل و شیرخوارگی او سی ماه است . ( رسولی محلاتی، 1374، 191 ) ابن حجر عسقلانی از علماء بزرگ اهل سنت در کتاب تهذیب التهذیب به سند خود از ام سلمه روایت کرده که حسن و حسین (ع) در اطاق و حجره‌ی من پیش روی پیغمبر (ص) بازی می‌کردند که جبرئیل نازل شد و گفت: ای محمد براستی که امت تو این پسر تو را پس از تو می‌کشند و با دست خود به حسین اشاره کرد . رسول خدا (ص) که آن گفتار را از جبرئیل (ع) شنید گریست و حسین را به سینه چسبانید، سپس جبرئیل گفت «این خاک را نزد تو به ودیعت نهادم،‌» و رسول خدا (ص) این خاک را بویید و گفت: وای از کرب و بلاء آن گاه پیامبر فرمودند: ای ام سلمه هرگاه دیدی این خاک مبدّل به خون شد، بدان که پسرم کشته شده است . دنباله‌ی حدیث این گونه است که ام سلمه آن خاک را در شیشه ای نهاد و هر روز به آن سر کشی می‌کرد و می‌گفت: «روزی که تبدیل به خون گردی آن روز، روز بزرگی خواهد بود .‌» (عسقلانی، 1037، 347: ج2 ). 2-1-3. رسول خدا (ص) در هنگام رحلت، شفارش حسنین (ع) را می‌فرمود شیخ صدوق (ره) در کتاب امالی خود به سندش از جابر بن عبدالله انصاری روایت کرد که سه روز قبل از رحلت رسول خدا (ص) از آن حضرت شنیدم که علی (ع) را مخاطب ساخت و به او چنین فرمود: «درود خدا بر تو ای پدر دو ریحانه ( گل خوشبوی ) من، (در بخش سوم از زندگانی امام حسن علیه السلام به تفصیل روایاتی از رسول خدا (ص) ذکر شده که از حسن و حسین به ریحانه و گل خوشبوی خود تعبیر فرموده بود ) تو را به این دو ریحانه‌ی من از دنیا سفارش می‌کنم که به زودی دو رکن و اساس زندگی تو شکسته خواهد شد و خداوند پس از من نگهبان تو است . دنباله‌ی حدیث چنین است: هنگامی که رسول خدا (ص) از دنیا رفت، علی (ع) فرمود این یکی از دو رکن و پایه ای بود که رسول خدا (ص) فرمود، و چون فاطمه (س) از دنیا رفت، علی (ع) فرمود و این هم رکن دومی بود که رسول خدا (ص) فرموده بود. ( علامه مجلسی، 1037، 262: 43 ) . همچنین از کتاب مقتل الحسین خوارزمی روایت شده که در هنگام رحلت رسول خدا (ص) حسنین آمده و خود را روی سینه‌ی رسول خدا (ص) انداخته و گریه می‌کردند .امیرالمؤمنین (ع) خواست آن دو را از روی سینه‌ی آن حضرت دور کند، رسول خدا (ص) فرمود: این دو را واگذار تا از من بهره گیرند و من از آن دو بهره گیرم که پس از من به آن دو ناگواریها خواهد رسید ... آن گاه به اطرافیان و عیادت کنندگانی که اطراف او بودند رو کرد و فرمود: براستی که من میان شما از خود به یادگار می‌گذارم کتاب خدا و عترتم ( خاندانم ) را، پس هر کس کتاب خدا را ضایع سازد، چنان است که سنت مرا ضایع کرده و هر کس که سنت مرا ضایع سازد، چنان است که عترت مرا ضایع کرده است، براستی که این دو از یکدیگر جدا نشوند تا در کنار حوض بر من در آیند . ( قرشی، 1371، 220: 1 ). 2-1-4 . شهادت جانگداز مادر امام حسین (ع) پس از رحلت رسول خدا (ص) که در روح لطیف حسین (ع) که در آن موقع هشتمین بهار زندگی را پشت سر می‌گذارد به سختی اثر گذاشته بود – دومین مصیبت ناگوار برای سبط رسول گرامی اسلام، ماجرای زندگی جانگداز مادرش حضرت فاطمه (س) و مصایبی بود که بر آن بانوی معصومه و ستمدیده رسیده و به فاصله‌ی اندکی پس از آن حضرت به شهادت آن مظلومه منجر گردید . زیرا کمتر وقتی مادر را می‌دید که از فراق پدر گریان نباشد . و هرگاه مادرش، او و برادرش امام حسن را می‌دید داغ دلش تازه می‌شد و عواطف و محبتهای آن حضرت را نسبت به آن دو فرزند عزیز به یاد می‌آورد . در پاره ای از روایات نیز آمده که فاطمه‌ی اطهر (س) چندی پس از رحلت رسول خدا (ص) روزها که می‌شد دست حسنین (ع) را می‌گرفت و به کنار بقیع می‌آمد و در گوشه ای می‌نشست و می‌گریست، و چون شب می‌شد علی (ع) به دنبال آنان می‌آمد و آنها را به خانه می‌برد . (رسولی محلاتی، 1374، 34-33 ) 2-1-5. موضع امام حسین (ع) نسبت به صلح امام حسن (ع) برخی از مورخین با توجه به پاره ای از روایات وارده که پس از تحقیق و بررسی بی اعتباری آنها روشن گردیده گفته اند امام حسین (ع) از جمله کسانی بود که با پیمان صلح برادرش امام مجتبی (ع) با معاویه سخت مخالف بود و مخالفت خود را نیز در چند جا اظهار کرد . از جمله روایاتی را که در این باره بدان استشهاد کرده اند حدیثی است که ابن اثیر در ا ُسد الغابه و دیگران نقل کرده اند که از جمله کسانی که مخالف صلح بود و از آن اکراه داشت حسین (ع) بود که به برادر گفت: تو را به خدا سوگند می‌دهم از اینکه سخن معاویه را تصدیق کرده و سخن حق پدرت را تکذیب کنی ؟ امام حسن در جوابش گفت: آرام باش که من به این ماجرا داناتر از تو هستم !(ابن اثیر ،1374 ،405 :ج3 ) برای کسی که این دو امام بزرگوار را بدان گونه که بوده اند، از نظر مقام و مرتبت و امامت و عصمت، شناخته باشد تردیدی در ساختگی و جعل این گونه روایات به گونه ای که نقل شده برای او باقی نمی‌ماند همانگونه که در کتاب زندگانی امام حسن (ع) ذکر کرده ایم شهادت آن حضرت (ع) در سال 49 یا 50 هجری اتفاق افتاد و پس از آن تا سال 60 هجری که مرگ معاویه و نهضت کربلا اتفاق افتاد حدود ده سال یا بیشتر طول کشید ؛ که در این مدت با اینکه امام حسین (ع) به مقام رهبری و امامت رسیده بود و اطاعت دیگری بر او فرض و واجب نبود اما برای حفظ اجترام قرار داد صلح برادر و امضاء آن، از هر گونه اقدام یا عملی که مخالفت خود را با آن قرار داد آشکار کند خودداری فرمود . حتی در پاسخ برخی از شیعیان که از آن حضرت تقاضای قیام در برابر معاویه و جنگ با او را کردند دستور صبر و تقیه در برابر معاویه را می‌داد، و به آنها می‌نویسد ما با معاویه قراردادی داریم و به آن پایبند هستیم، و هر گاه معاویه از دنیا رفت آن گاه به وظیفه‌ی خود عمل خواهیم کرد . بدین ترتیب می‌رسیم به آنجا که صلح در چنین موقعیّتی برای امام حسن (ع) واجب و لازم بود، همان گونه که جنگ و قیام بر ضّد یزید در موقعیت برادرش حسین (ع) بر آن حضرت واجب و لازم بود . و این به خاطر اختلاف موقعیّت و زمان این دو برادر بود . گر صلح حسن نبود که معاویه را رسوا کرد، و اگر شهادت حسین نبود که طومار زندگی ننگین یزید را در هم پیچید، و به سرعت دولت سفیانی را منقرض کرد . اگر فداکاری این دو سبط بزرگوار نبود تمام کوشش‌های آن دو، بر باد رفته، و آیین اسلام به آیین ابی سفیان تبدیل می‌شد . یعنی آیین نیرنگ و فریب ! آیین فسق و فجور ! آیین میخانه و شراب ! آیین زنان هرجایی ! آیین پلنگان و بوزینگان ! آیین نابود کننده‌ی بندگان صالح خدا و شایستگان . (مشروح این دو مقاله در کتاب زندگانی امام حسن (ع)، آمده است) ( رسولی محلاتی، 1374، 67-63 ) 2-1-6 . شرابخوارگی معاویه احمد بن حنبل در کتاب مسند خود به سندش از عبدالله بن بریده روایت کرده است: «عبدالله بن بریده گوید من و پدرم نزد معاویه رفتیم و او ما را روی فرش نشانید سپس غذا برای ما آوردند و پس از آن نیز شراب برای ما آوردند و معاویه نوشید آن گاه به پدرم داد ولی پدرم گفت از زمانی که رسول خدا (ص) آن را حرام کرده من ننوشیده ام .» (ابن حنبل، 1417، 347: 0 ) روایات دیگری نیز در این باره رسیده که ما به همین یک حدیث اکتفا می‌کنیم و بقیه را در کتاب الغدیر، 10، ص 180 به بعد بخوانید . (برخلاف حکم رسول خدا زنازاده‌ی پدرش را به خود ملحق می‌کند مردی که زیاد در خانه اش متولد شد مردی است به نام عبید غلام حارث بن کلده‌ی ثقفی طبیب معروف زمان جاهلیت در طائف و مادرش زنی است به نام سمیه که او هم کنیزی بود از یکی از فرمانروایان فارس که هنگام بیماری خود حارث بن کلده را برای معالجه‌ی خود طلبید و حارث بن کلده او را معالجه نمود . او نیز به پاداش این کار سمیه، کنیز خود را، به او بخشید . حارث بن کلده نیز سمیّه را به غلامش عبید تزویج کرد و در خانه‌ی او بود، و هنگامی که ابو سفیان پدر معاویه به طائف رفت و طبق داستانی که بعدها می‌خوانید با سمیه زنا کرد و به گفته‌ی خودش نطفه‌ی زیاد از این زنا بسته شد، و زیاد در خانه‌ی عبید متولد شد . چنانچه نویسندگان از اهل تاریخ مانند یعغوبی در تاریخ خود ( 2، ص 158 -159 ) و مسعودی در مروج الذهب ( 2، ص 56 ) و ابن اثیر در کامل ( 3، ص 192 ) و دیگران با مختصر اختلافی نوشته اند داستان چنین بود که پس از شهادت امیرالمؤمنان، معاویه که از قدرت زیاد بن عبید بیمناک بود پس از مکاتباتی که با او کرد بالاخره نامه ای به فارس ( مرکز حکومت زیاد ) نوشت و در آن نامه اورا برادر خود، پسر ابی سفیان، خطاب کرده و مغیره توانست با چرب زبانی او را نزد معاویه به شام ببرد. از حسن بصری نقل شده که گفته است چهار خصلت در معاویه بود که یکی از آنها کافی بود تا او را مردی فاسق و کناهکار معرفی کند . یکی از آن چهار خصلت استلحاق زیاد و ادّعای برادری او بود برخلاف گفتار رسول خدا (ص) که فرموده بود: «اَلوَلَدُ لِلفِراشِ وَ لِلعاهِرِ الحَجَر(الکتواري البسنوي، 1300، 136) فرزند از فراش است که در آن متولد شده، و سزای زنا کار سنگ است ... و این هم گفتار یکی دیگر از دانشمندان اهل سنت، یعنی سکتواری است که در کتاب خود مخاضرة الاوائل گفته است نخستین حکم از احکام رسول خدا (ص) که آشکارا پایمال شد همان ادعای معاویه بود درباره‌ی زیاد ( که او را برادر خود خواند ) با اینکه ابوسفیان از او بیزاری جست و اعلان کرد که او از فرزندان وی نیست و اعلان کرد که نسبتش از بنی امیه منقطع است، اما هنگامی که معاویه به فرمانروایی رسید او را به خود نزدیک کرد و به امارت رسانید ؛ و زیاد یعنی همان زنازاده نیز آن همه طغیان و سرکشی ها و بدرفتاریها را نسبت به خاندان پیغمبر (ص) انجام داد.(رسولی محلاتی، 1374، 87-84 ) 2-1-7. ولیعهدی یزید بالاخره می‌رسیم به همان جنات بزرگی که به خاطر آن، معاویه جنایات زیاد دیگری را نیز مرتکب شد و بسیاری از مصائب بزرگی نیز که بر سر اسلام و مسلمین آمد از همان جنایت سرچشمه گرفت، و امام حسین ( ع ) و یاران بزرگوارش نیز جان بر سر مخالفت با این جنایت باخته و به شهادت رسیدند . اکنون برای اینکه این جرثومه‌ی فساد و جنایت را که به وسیله‌ی معاویه بر سر مسلمانان مسلّط شد بهتر بشناسید، و در ضمن به عمق قیام خونین امام حسین (ع) پی ببرید اجمالی از وضع زندگی یزید را در ذیل بخوانید: یزید در سال 25 یا 26 هجری به دنیا آمد . مادرش زنی بود بنام «میسون‌» دختر جدل کلبی، و چنانچه در بحارالانوار از کتاب الزام الناصب و غیره نقل شده بجدل کلبی غلامی داشت که با این زن مراوده داشت و نطفه‌ی یزید از وی بسته شد . به هر صورت یزید پس از تولد میان داییها و خویشان مادرش در بنی کلاب در روستاهای شام بزرگ شد و چون آنها به تازگی از مسحیت به اسلام گرویده بودند سگ بازی و شرای خوارگی میان آنها رواج داشت و یزید نیز از همان کودکی به آن دو معتاد شده بود و به گفته‌ی علائلی تربیت یزید تربیت مسیحی خالص بود . ( قرشی، 1371، 180: ج2 )، یزید همان کسی است که در جای خود خواهیم خواند وقتی ولید بن عتبه از امام حسین (ع) خواست تا با او بیعت کند امام (ع) در پاسخ فرمود: «براستی که یزید بن معاویه مردی است فاسق و شراب خوار، آدم کش و کسی که علنا ً گناه و نافرمانی خدا را انجام می‌دهد، و کسی همانند من با شخصی مانند او بیعت نخواهد کرد .» ( معروف الحسنی، 1386، 41 ). 2-1-8 . یزید همیشه مست شراب بود این مطلب نیز از نظر تاریخ و روایات مسلّم است که یکی از صفات بارز یزید دائم الخمر بودن او بود تا به آنجا که گفته اند سبب مرگ او افراط در آشامیدن شراب بوده است ( قرشی، 1371، 184: ج2 )و گفته اند که هیچ کسی یزید را در حال طبیعی دیدار نکرد و هر گاه او را دیدند مست شراب بود و از روی کتابهای معتبر نزد اهل سنت شاهد بر این مطلب آوردیم که از آن جمله می‌نویسند: «وقتی عبدالله بن حنظله پس از شهادت سید الشهداء به شام رفت، در مراجعت به مدینه و قیام علیه حکومت بنی امیه، یزید را برای مردم مدینه این گونه توصیف کرد: «به خدا سوگند ما بر یزید خروج نکردیم جز آنکه ترسیدیم ( اگر خروج نکنیم ) آسمان بر ما سنگ ببارد، او مردی است که با مادر و دختران و خواهران خود ازدواج می‌کند، شراب می‌نوشد و نماز را ترک می‌کند . به خدا سوگند اگر هیچ کس از مردم به همراه من نباشد من به تنهایی وبه خوبی آزمایش الهی را استقبال می‌کنم و به جنگ او می‌روم .( سیوطی، 1337، 81 ) منذربن زبیر درباره اش گفته: «به خدا سوگند او شراب خوار است، و به خدا سوگند او چنان مست می‌شود که نماز را ترک می‌کند .( ابن کثیر، 1369، 216: ج 8، ابن اثیر، 1374، 45: 4). 2-1-9 . نخستین کسی که ولیعهدی یزید را به معاویه القاء کرد مورخان نوشته اند که نخستین کسی که فکر شیطانی ولیعهدی یزید را به معاویه القاء کرد مغیره بن شعبه بود، (مغیره بن شعبه ثقفی یکی از سیاست بازان و منافقان صدر اسلام است که طبق روایتی امیرالمؤمنین (ع) فرمود: «او هیچ گاه در برابر اسلام خاضع نشد .‌» و درحدیث دیگری به عمار فرمود: «مغیره کسی است که به خدا سوگند همیشه حق را به باطل می‌پوشاند، و هر جا که دین بر وفق دنیا بود بدان دست می‌زند، و بسیاری از فتنه ها که در اسلام اتفاق افتاد و تاریخ اسلام را از مسیر واقعی خود منحرف ساخت برطبق شیطنت و رأی او بود، و خلاصه معدن هر شرّ و منشأ هر فتنه ای بود .‌» به شرحی که در کتب تراجم مذکور است ) ( شوشتری، 1379، 84: ج 9 ) که از طرف معاویه استاندار و والی کوفه بود . معاویه تصمیم گرفت تا او را از این سمت عزل کرده و به جای او سعد بن عاص، عمو زاده اش را، به استانداری کوفه نصب کند و مغیره ( که از زیرکان و سیاست بازان معروف عرب بود ) به فکر افتاد تا به نحوی معاویه را از این کار باز دارد . به همین منظور تصمیم گرفت به شام رفته و یزید را دیدار کند و پیشنهاد ولیعهدی او را نخست به خود او بدهد و پس از اینکه یزید را با خود همراه کرد به نزد معاویه بروند و این پیشنهاد را به او بدهند و مطمئن بود که از این راه به منظور خود خواهد رسید . مغیره به این منظور به شام رفت و چون به شام رسید به همراهان خود گفت: «اگر من امروز امارت و ریاستی کسب نکنم هرگز نخواهم توانست . !‌» و به دنبال این گفتار به نزد یزید رفت و به او گفت: «یاران پیامبر که از دنیا رفته اند، و سر کردگان قریش نیز از این جهان رخت بر بسته و تنها فرزندانشان به جای مانده و تو میان آنها یکی از برترین و با تدبیر ترین و دانا ترین آنها به سنت و سیاست هستی، و من نمی‌دانم سبب چیست که امیر المؤمنین برای خلافت تو از مردم بیعت نمی‌گیرد؟» یزید گفت: «آیا چنین کاری به انجام می‌رسد ؟‌» مغیرة پاسخ داد: «آری .» یزید با شنیدن این سخن، خود را به معاویه رساند و گفتار مغیره را برای او بازگو کرد.معاویه مغیره را احضار کرد و به او گفت: «یزید چه می‌گوید ؟‌» مغیره گفت: «ای امیرالمؤمنین تو خونریزیها و اختلافات پس از عثمان را دیدی، و یزید برای تو جانشین خوبی است . از مردم برای جانشینی و خلافت او بیعت بگیر تا اگر برای تو پیشامدی رخ داد و اتفاقی افتاد مرجع مردم باشد و خون مردم ریخته نشود و فتنه ای بر پا نشود !‌» معاویه پرسید: «کیست که در این کار مرا کمک کند ؟‌» مغیره گفت: «بیعت اهل کوفه به عهده‌ی من، و از مردم بصره نیز زیاد برای تو بیعت خواهد گرفت، و از این دو استان هم که بگذری دیگر کسی با تو مخالفت نخواهد کرد و مخالفت آنها نیز اثری نخواهد داشت. معاویه با خوشحالی گفت: «حال که چنین است پس تو بر سر منصب خود باز گرد و با اطرافیان مورد اعتماد خود این موضوع را بازگو کن تا در آینده روی آن اقدام کنیم .‌» مغیره با معاویه خداحافظی کرد و چون به نزد یاران خود باز گشت و از او پرسیدند که چه کردی پاسخ دادک: «پای معاویه را در رکابی گذاردم که فاصله‌ی آن در میان امت محمد (ص) بسیار دور است، و شکافی در میان آنها انداختم که هیچ گاه بسته نشود .»( ابی یعقوب، 1358، 195: 2 ) مغیره همچنان بیامد تا به کوفه رسید و در آنجا با کسانی که مورد اعتماد او و از طرفداران بنی امیه بودند داستان ولیعهدی یزید را باز گو کرد و آنها نیز به خلافت یزید گردن نهاده و با او بیعت کردند . پس از آن ده نفر یا بیشتر از ایشان را به همراه پسرش موسی بن مغیره به شام فرستاد و سی هزار درهم به آنها داد . آنها وقتی به شام رسیدند و به نزد معاویه رفته او را به ولیعهدی و خلافت یزید و بیعت گرفتن برای او تشویق کردند و این کار را در نظرش جلوه داده و آراستند . معاویه به آنها گفت: «اکنون بروید و این سخن را جایی باز گو نکنید و چشم به راه آینده باشید .‌» سپس به موسی پسر مغیره گفت: «پدرت با چه مقدار پول، دین اینها را خرید ؟‌» پسر مغیره پاسخ داد: «با سی هزار درهم !‌» معاویه گفت: «به راستی که دین و آیین اینها چقدر در نزدشان بی ارزش بوده است؟ ( ابن اثیر، 1374، 503: ج 30 ) در خاتمه این گفتار بد نیست بدانید که مغیره بن شعبه پس از این ماجرای جنایت بار و پی ریزی این فاجعه‌ی ننگین تاریخ، چندان زنده نبود و چنانچه اهل تاریخ گفته اند در سال پنجاه هجری و چند ماه پس از شهادت امام حسن مجتبی (ع) از این جهان رخت بر بست و حکومت کوفه به زیاد بن ابیه که حاکم بصره نیز بود رسید . ( رسولی محلاتی، 1374، 106-103 ) 2-1-10. پس از ماجرای بیعت گرفتن معاویه برای یزید امام حسین (ع) بعد از ماجرای بیعت گرفتن یزید در صدد بر آمد تا مخالفت خود را با حکومت معاویه و یزید علنی کند و زمینه را برای یک قیام مسلحانه بر ضد حکومت جبار معاویه و بنی امیه فراهم سازد . به همین منظور در محافل خصوصی و غیر خصوصی مظالم بنی امیه و معاویه را به مردم گوشزد می‌کرد و خانه‌ی آن حضرت نیز پایگاهی برای ستمدیدگان و محرومانی شده بود که از مظالم معاویه به ستوه آمده و راضی به حکومت او نبودند . به خصوص مردم عراق که مرکز شیعیان علی (ع) بود و بیشترین شکنجه ها و محرومیت ها را از استانداران معاویه تحمل می‌کردند و هر روز در برابر دیدگانشان شیعیانی را به جرم شیعه گری علی (ع) دست و پا می‌بریدند و جنازه هایشان را برای عبرت دیگران بر دار می‌آویختند . جاسوسان معاویه نیز این گزارشات را مرتب از مدینه به شام می‌رساندند و او را از قیام امام (ع) بیم می‌دادند . معاویه نیز در محذور عجیبی گرفتار شده بود و نمی‌دانست با آن حضرت چگونه برخورد کند، از این رو می‌نویسند هنگامی مروان را خواست و با او درباره‌ی رفتار خود با آن حضرت به مشورت پرداخت، مروان این گونه نظر داد: «نظر من این است که او را با خود به شام ببری و از مردم عراق او را جدا کنی و آنها را نیز از او جدا بنمایی . معاویه نیز به او گفت: «به خدا سوگند تو می‌خواهی خودت را از او آسوده کنی و مرا به او گرفتار سازی، و من اگر در برابر او خویشتن داری کنم به ناراحتی خود صبر کرده ام و اگر بخواهم به او بد کنم رَحِم خود را با او قطع کرده ام . ( رسولی محلاتی، 1374، 120 ) 2-1-11. نامه معاویه برای امام حسین (ع) معاویه با اینکه روی سیاست خود می‌خواست تا جایی که می‌تواند با امام (ع) مدارا کند اما برای شخص دنیا پرستی چون او نمی‌توانست این وضع ادامه پیدا کند . بالاخره فکر او از این گزارشها ناراحت بود و سر انجام تصمیم به نوشتن نامه ای به امام حسین (ع) گرفته و نامه ای به این مضمون به آن حضرت نوشت: -« به من خبرهایی از جانب شما رسیده که اگر راست باشد من چنین گمانی از وضع شما ندارم و اگر دروغ باشد که شما براستی شایسته تر هستی که از آنها دور باشی، چون بهره‌ی خود را مراعات کرده و به عهد و پیمان الهی پای بند بوده ای، از این رو کاری نکن که مرا ناچار به قطع پیوند کرده و اقدام به کار بدی نسبت به شما بنماییم زیرا وقتی قرار باشد شما مرا انکار کنید من هم شما را انکار می‌کنم و اگر درباره‌ی من کیدی کنید من هم درباره‌ی شما کید ( توطئه ) خواهم کرد، پس ای حسین بترس از آنکه اختلافی میان مسلمانان ایجاد کنی و آنها را در فتنه دچار سازی . در برخی از روایات آمده است که ضمن نامه‌ی خود نوشت: من شنیده ام جمعی از مردم عراق تو را به قیام دعوت کرده اند، در صورتی که مردم عراق را شما تجربه کرده اید که با پدرت و برادرت چه کردند . ( قرشی، 1371، 224: 2) 2-1-12. پاسخ قاطع و کوبنده‌ی امام (ع) به نامه‌ی معاویه و اما پاسخ امام (ع) به نامه‌ی معاویه «نامه ات رسید که در آن یاد آور شده بودی از طرف من خبر هایی به تو رسیده که تو از آنها روگردانی و من در پیش تو به غیر آنها سزاوارم، به راستی که کارهای نیک را جز خدای تعالی کسی راهنمایی نکند و به آن هدایت نفرماید . اما آنچه یادآور شده بودی که از سوی من چیزهایی به تو گزارش داده اند حتماً اینها را متملقانی گزارش کرده اند که می‌خواهند سخن چینی کرده و اختلاف ایجاد کنند و این گمراهان دروغ گفته اند ؛ من قصد جنگ و مخالفت با تو را ندارم، البته در ترک جنگ با تو از خدای تعالی بیمناکم و همچنین از عذر خواهی نسبت به تو و دوستان ستمکارت که حزب ستمکارانند . آیا تو قاتل حجر بن عدی کندی و یاران نماز گزار و عابدانی که منکر ظلم بودند و بدعتها را بزرگ شمرده و امر به معروف و نهی از منکر نموده اند و در راه خدا از ملامت کنندگان باکی نداشتند، نیستی که آنها را از روی ستم و دشمنی پس از اینکه سوگند‌های غلیظ و پیمانهای مؤکّدی بستی ؟ همه‌ی اینها از روی جرئت تو در برابر خدای تعالی و سبک شمردن عهد و پیمان با او بود . آیا تو قاتل عمرو بن حمق خزاعی صحابی رسول خدا (ص) آن بنده‌ی صالح خدا که عبادت تنش را فرسوده و جسمش را لاغر و رنگش را زرد کرده بود نیستی که او را امانش دادی و عهدو پیمانی به او دادی که اگر به آهوان کوه می‌دادی از بالای کوه فرود می‌آمدند ؟ آیا تو نیستی که زیاد بن سمیه را که در بستر «عبید‌» قبیله‌ی ثقیف زاییده شده بود ادعا کردی که او فرزند پدر تو است، در صورتی که رسول خدا (ص) فرموده اند فرزند مربوط به بستری است که در آن زاییده شده و کیفر زنا کار سنگ است ؟ و تو سنت رسول خدا را عمداً ترک کرده و بدون هدایتی از سوی خدا پیروی هوای نفس خود را کردی و زیاد را بر مسلمانان مسلط کردی که آنها را بکشد و دست و پایشان را قطع کند و چشمانشان را از کاسه‌ی سر بیرون آورد، و بر شاخه‌های درختان خرما آنها را به دارزند، گویا تو از این امت نیستی و این امت نیز از تو نیستند ! در آنچه به من گفته بودی که نگران خود و آیین خود و امت محمد (ص) باش و از دو دستگی و اختلاف این امت و ورود آنها در فتنه بر حذر باش ؛ براستی من فتنه ای برای این امت بزرگتر از حکومت خود تو بر آنها سراغ ندارم، و چیزی را برای خود و دین و آیین خودم و امت محمد (ص) برتر ازاین نمی‌دانم که رو در روی تو به ایستم، که اگر این کار را کردم وسیله‌ی تقرب و نزدیکی من است به خدا و اگر نکردم از گناه خود به در گاه خدا استغفار می‌کنم، و از او راهنمایی برای ارشاد به کار خود را در خواست می‌نمایم باز در گفته‌های خود گفته بودی که من اگر تو را انکار کنم تو هم مرا انکار خواهی کرد، واگر درباره ات کیدی کنم تو هم با من کید خواهی کرد، پس هر کید و توطئه ای که به نظرت می‌آید درباره‌ی من انجام ده، که من امیدوارم کید و توطئه تو زیانی به من نرساند، و برای هیچ کس زیان بار تر از خودت نباشد، زیرا تو بر مرکب جهل و نادانی خود سوار گشته و بر پیمان شکنی خویش سخت حریص هستی ! به جان خودم سوگند که به هیچ شرطی که ( بسته ای ) وفا نکردی، و براستی که پیمان خود را با کشتن این افرادی که به قتل رساندی پس از صلح و سوگند ها و عهد ها و پیمانها نقض کردی ! و آنها را بدون آنکه بجنگند یا کسی را بکشند به قتل رساندی، و این کار را با آنها نکردی جز به این دلیل که ایشان فضای ما را ذکر کرده و حق ما را بزرگ می‌دانستند ! پس ای معاویه مژده گیر به قصاص و یقین داشته باش به حساب ( روز جزا ) و بدان که براستی خدای تعالی را نامه ای است که هیچ ریز و درشتی ( و کوچک و بزرگی از اعمال ) نیست جز آنکه آن را شماره و احصاء خواهد کرد و خدا هیچ گاه تو را فراموش نخواهد کرد که مردم را به محض گمان دستگیر می‌کنی و اولیاء خدا را با تهمت می‌کشی و از خانه هایشان به جاهای دور دست تبعید می‌کنی برای پسرت از مردم بیعت می‌گیری . پسر نورسی که شراب می‌نوشد و با سگان بازی می‌کند و تو را جز این نمی‌بینم که خود را به زیان و خسران افکنده و دین و آیین خود را نابود کرده و رعیت زیر دستان حکومت خود را فریب داده ای و به گفتار سفیه نادان گوش فراداده و انسان پارسا و با تقوا را ترسانده ای .‌» ( طوسی، 1348، 32 ) 2-1-13. دوران حکومت ننگین یزید تا قیام و نهضت امام حسین (ع) حرکت امام حسین در شب دوم، شیخ مفید (ره) می‌نویسد: «پس حسین (ع) آن شب را در خانه‌ی خود ماند و آن شب بیست و هفتم رجب سال شصت هجری بود، و ولید بن عتبة آن شب سرگرم بیعت گرفتن از عبدالله بن زبیر شد و او نیز از بیعت سر باز زد، و همان شب مدینه را به سوی مکه ترک کرد، چون صبح شد ولید مردی از بنی امیه را با هشتاد سوار از پی او فرستاد و اینان رفتند ولی ( چون او از بیراهه رفته بود ) به او دست نیافته بازگشتند، چون عصر روز شنبه شد ولید گروهی را به نزد حسین (ع) فرستاد که آن حضرت نزد ولید رفته با یزید بیعت کند، امّا حسین (ع) فرمود تا بامداد فردا درنگ کنید آن گاه شما در این باره اندیشه کنید و ما هم می‌اندیشیم، آن شب را نیز از آن حضرت دست برداشتند و اصرار نورزیدند . پس حضرت در همان شب که شب یکشنبه بیست و هشتم رجب بود از مدینه به سوی مکه رهسپار شد ؛ و فرزندان و برادرزادگان و برادرانش نیز با بیشتر خاندانش همراه او بودند، جز برادرش محمد بن حنفیه رحمة الله علیه که چون تصمیم آن حضرت را بربیرون رفتن از مدینه دانست عرض کرد: «ای برادر تو محبوبترین مردمانی در نزد من و دشوارترین ایشانی برمن ( یعنی مصیبتی که به تو رو آورد از مصیبت هر کس بر من دشوار تر است ) و من نصیحت خود را اندوخته نکرده ام برای هیچ کس جز برای تو، و تو شایسته تری به نصیحت و خیر خواهی، اکنون می‌گویم از بیعت کردن با یزید بن معاویه و همچنین از شهر ها تا آنجا که می‌توانی دوری کن، سپس فرستادگان خود را به سوی مردم گسیل دار و آنان را به سوی خویش دعوت کن، پس اگر مردم گردن نهادند و با تو بیعت کردند، سپاس خدای را براین نعمت به جای آر، و اگر بردیگری جز تو گرد آمدند خداوند به آن وسیله از دین و عقل تو نکاهد و مروت و برتری تو را از میان نبرد ( یعنی اگر هم دعوتت را نپذیرند زیانی به تو نخواهد رسید . ) ولی من بر تو اندیشناک و ترسانم از اینکه به شهری از این شهرها بروی و مردم درباره‌ی تو دو دسته شوند . گروهی به سود تو و گروهی به زیان تو و میان ایشان جنگ شود ؛ در آن هنگام تو نخستین کسی باشی که هدف نیزه ها قرار گیری، و آن هنگام است که بهترین همه‌ی امت از نظر خود و پدر و مادر خونش از همه‌ی آنان ضا یعتر و خاندانش از همگان خوارتر گردد . حسین (ع) به او فرمود: «ای برادر پس به کجا بروم ؟‌» عرض کرد: «به مکه برو پس اگر در آنجا آسوده خاطر بودی و خانه‌ی اطمینان بخشی برای تو بود که همانجا باش، و اگر نتوانستی در آنجا بمانی به ریگزارها و قله‌های کوه پناه ببر، و از شهری به شهری برو تا بنگری که سرانجام کار مردم به کجا می‌کشد و براستی اندیشه و رأی تو چون به کاری رو آوری از همگان نیکوتر و بهتر است .‌» حسین (ع) فرمود: «ای برادر به حقیقت خیر خواهی و دلسوزی کردی و من امیدوارم که رأی تو محکم وبا موفقیت قرین باشد .‌» و مانند آنچه شیخ مفید (ره) روایت کرده طبری و ابن اثیر نیز در تاریخ خود روایت کرده اند و در آنها همان گونه که خواندید ذکری از رفتن آن حضرت بر سر قبر جدش رسول خدا (ص) و خواب دیدن آن حضرت و گفتگو با رسول خدا (ص) نشده زیرا پس از روایت فوق در ارشاد مفید و کتابهای دیگر آمده که حسین (ع) به سوی مکه حرکت کرده و در راه آیات سوره‌ی قصص را تلاوت می‌کرد . ( رسولی محلاتی، 1374، 160-159 ) 2-1-14. حرکت امام حسین (ع) به طرف مکه شیخ مفید (ره) و دیگران نوشته اند شبی که امام (ع) از مدینه به سوی مکه حرکت کرد شب یکشنبه بیست و هشتم ماه رجب سال شصت هجری بود و در هنگام خروج از شهر این آیه را که درباره‌ی خروج موسی از شهر مصر نازل شده بود می‌خواند: «فَخَرَجَ مِنها خائِفاً یَتَرَقَّبُ قالَ ربِّ نَجِّنی مِنَ القَومِ الظّالِمینَ‌» (سوره‌ی قصص، آیه‌ی 21 ) یعنی ؛ از آن شهر ( مصر ) هراسان و چشم به راه بیرون رفت و گفت پروردگارا نجاتم ده از گروه ستمکاران .و راهی را که امام (ع) برای رفتن انتخاب کرد همان راه بزرگ و عمومی بود . برخی از همراهان به آن حضرت عرض کردند: «خوب است از بیراهه بروید که گرفتار مأموران حکومت نشوید همانگونه که عبدالله بن زبیر این کار را کرد !‌» امام (ع) فرمود: «نه به خدا سوگند من این کار را نخواهم کرد تا هرچه خدا خواهد حکم کند .‌» امام در روز جمعه سوم ماه شعبان وارد مکه شد و هنگام ورود به آن شهر این آیه را می‌خواند که دنباله‌ی آیه‌ی بالا است: «و َ لَمّا تَوَجَّهَ تِلقاءَ مَدیَنَ قالَ عَسی ربّی اَن یَهدِ یَنی سواءَ السَّبیلِ‌» یعنی، و چون روی آورد به سوی شهر مدین گفت امید است پروردگار من رهبریم کند به راه راست . و چنانچه از تاریخ ابن عساکر نقل شده وی به خانه‌ی عباس بن عبدالمطلب وارد شد و مردم مکه و دیگر ساکنان آن شهر که برای انجام عمره و زیارت به آن شهر آمده بودند به خانه‌ی او رو آورده و به دیدنش می‌آمدند و رفت و آمد می‌کردند . و هر که از بزرگان و مردم شهرها در آنجا بود به نزد آن حضرت آمدند، و پسر زبیر در مکه پیوسته کنار خانه‌ی کعبه به نماز و طواف مشغول بود، و به همراه مردم به دیدن حسین (ع) می‌آمد ؛ و گاهی دو روز پشت سر هم و گاهی دو روز یکبار، ولی بودن آن حضرت در مکه از همه کس بر او گرانتر بود زیرا دانسته بود که تا حسین (ع) در مکه هست مردم حجاز با او بیعت نخواهند کرد، و رغبت مردم به پیروی از حسین (ع) بیشتر و مقامش والاتر است . ( رسولی محلاتی، 1374، 164-163 ) 2-1-15. یک تذکر و توضیح لازم در باره‌ی عبدالله بن زبیر در برخی از تواریخ درباره‌ی عبادت و زهد عبدالله بن زبیر چیزهایی نقل شده و گاهی سخنان اغراق آمیزی در این باره گفته اند تا به آنجا که برخی از سیره نویسان و مورخان معاصر نیز در صدد دفاع از عبدالله بن زبیر بر آمده و او را مردی با تقوا و ریشه دار در اسلام دانسته اند، و آنجا که بحث نیرنگ بازی عبدالله بن زبیر و اظهار عبادت او برای فریب مردم و مصلحت اندیشی او نسبت به امام (ع) برای اخراج از مکه پیش آمده گفته اند: «عبدالله بن زبیر با تقوی تر و ریشه دار تر در اسلام است از اینکه دست به چنین کار پست و زشتی بزند .‌» ( غزالی، 1382، 131 ). ولی باید دانست که سند این گونه روایات و تواریخ – چنانچه در شرح ابن ابی الحدید نقل شده (ابن ابی الحدید، 1379 ،485 -480: ج4) همگی می‌رسد به دو نفر که یکی از آنها عروة بن زبیر برادر عبدالله بن زبیر است و دیگری زبیر بن بکار که از نواده‌های خود عبدالله بن زبیر است و به گفته‌ی ابن ابی الحدید: زبیر بن بکار در این ثنا گویی ها و اغراقها معذور است چون وی از فرزندان عبدالله است و اگر او چنین تعریفهایی نکند چه کسی می‌خواهد این دروغها را سر هم کند ! چنانچه از گفتار دیگر اهل تاریخ استفاده می‌شود نماز و روزه ها و اظهار تقدّس‌های او همگی برای فریب دیگران بوده، و به تعبیر امیر المؤمنین (ع) که درباره‌ی او فرموده اند: «دامی بوده که به ظاهر رنگ دین داشته برای رسیدن به دنیا .‌» ( شریف القرشی، 1371، 310: 2) 2-1-16. حرکت امام حسین (ع) به سوی مکه و ماجراهای پس از آن امّا یزید پس از آنکه از ماجرای بیعت نکردن امام (ع) و حرکت او به مکه مطلع گردید به اقدامات سریع و حادّی دست زد که از آن جمله بود: عزل ولید بن عتبه از حکومت مدینه: نخستین اقدامی که یزید کرد این بود که ولید بن عتبه بن ابی سفیان را که والی مدینه بود و مردی زیرک و عافیت طلب و مخالف فتنه و آشوب بود از کار بر کنار کرد، و به جای او یکی از سخت دلان و جبّاران بنی امیه یعنی عمرو بن سعید اشرق را که به خشونت و جنایت معروف بود به حکومت آن شهر بگمارد، و او نیز عمرو بن زبیر – برادر عبدالله بن زبیر – را که با برادرش دشمنی و خصومت داشت رئیس قوای انتظامی و شرطه‌ی خود ساخت، و عمرو بن زبیر افراد سر شناسی از شهر مدینه را مانند محمد بن عمار بن یاسر و منذر بن زبیر و پسرش محمد بن منذر و دیگر مخالفان حکومت یزید را در همان روز نخست احضار کرد و به جرم مخالفت با حکومت، هر کدام را به چهل ضربه تا شصت ضربه شلاّق محکوم ساخت . همچنین به تکاپو افتاد تا برای دستگیری برادرش عبدالله بن زبیر و تسلیم او نیرویی تهیه کند و به مکه برود . نامه‌ی یزید به ابن عباس: اقدام دیگر یزید آن بود که طبق نقل ابن عساکر در تاریخ خود نامه ای به عبدالله بن عباس نوشت به این مضمون: «بدان که پسر عمویت حسین و دشمن خدا عبدالله بن زبیر از بیعت من سر باز زده و به مکه گریخته اند و در صدد فتنه انگیزی بر آمده و خود را در معرض هلاکت و نابودی انداخته اند، اما عبدالله بن زبیر که به زودی با شمشیر کشته خواهد شد و اما حسین (ع) را که من دوست می‌دارم از کارهایی که کرده نزده شما عذر بخواهد و شنیده ام برخی از شیعیان از عراق با او مکاتبه کرده و او را به خلافت آرزومند نموده اند . شما پیوند خودتان را با ما می‌دانید ولی حسین این پیوند را بریده و تو اکنون بزرگ خاندان خود هستی او را دیدار کن و او را از دامن زدن به فتنه منصرف کن که اگر بپذیرد من او را امان خواهم داد و نزد من گرامی خواهد بود و هر چه را پدرم به برادرش می‌داد خواهم داد و بلکه زیاده از آن می‌دهم و تو را هم ضامن بر ادای آن می‌کنم و برای انجام آن نیز قسم‌های محکم خورده و پیمانهای موّکدی را بر عهده می‌گیرم تا مطمئن شود، و هر چه زود تر پاسخ نامه ام را بده و هر خواسته ای داری برایم بنویس . والسلام .‌» ابن عباس در پاسخ او نوشت: «نامه ات رسید که در آن نوشته بودی حسین و پسر زبیر به مکه رفته اند . امّا پسر زبیر که او مردی است از ما بریده و در دل کینه‌ی ما را پنهان کرده و در صدد دشمنی با ماست و هر چه درباره‌ی او خواهی انجام ده ؛ و اما حسین وقتی به مکه آمد و حرم جدّ خود و وطن پدرش را ترک کرد من سبب آن را پرسیدم و او پاسخ داد که کارگزاران تو در مدینه با او بدرفتاری کرده و سخنان ناهنجاری به او گفته اند، و به عنوان پناه خواهی به حرم خدا آمده، و من او را دیدار خواهم کرد، و در این باره با او سخن خواهم گفت .‌» و به دنبال نامه مقداری هم او را نصیحت کرده است .( سبط ابن جوزی، 1385، 250-248 ) اکنون که چهره‌ی واقعی عبدالله بن زبیر را که سالوس مآبانه و ریاکارانه سعی می‌کرد تا خود را به عنوان مردی زاهد و عابد معرفی نماید شناختید و دانستید که او همه‌ی وسایل معنوی را به کار گرفته تا به هدف مادی خود که ریاست و حکومت بود برسد به خوبی معنای سخنی را که از امام حسین (ع) درباره‌ی او نقل شده خواهید دانست که به او اشاره کرده و می‌فرماید : «چیزی نزد این مرد محبوب تر از این نیست که من از حجاز خارج شوم و به خوبی دانسته است که مردم او را با من برابر نمی‌دانند پس او می‌خواهد من از این شهر بیرون روم تا آسوده خاطر باشد .‌» (ابن اثیر، 1374، 38: 4 ) با توجه به آنچه گفته شد، هدف عبدالله بن زبیر را از سخنان زیر که در ظاهر به صورت خیر خواهی ولی در باطن به عنوان آماده کردن مردم مکه جهت بیعت با خود، به امام حسین (ع) می‌گوید می‌فهمید که چون در یکی از برخوردهای خود با آن حضرت از امام پرسید: «شما چه تصمیمی دارید؟‌» و امام (ع) در پاسخش فرمود: من با خود فکر کرده ام به کوفه بروم، و شیعیان من و اشراف مردم در این باره نامه برای من نوشته اند و از خدا خیر خود را خواسته ام . عبدالله بن زبیر به آن حضرت گفت: «براستی اگر من شیعیانی در آنجه همانند تو داشتم به جای دیگر نمی‌رفتم .‌» و همان حدسی که همه‌ی اهل تاریخ زده اند به صحّت می‌پیوندد که هدف عبدالله از این سخنان چیزی جز آن نبود که می‌خواست شهر مکه از وجود آن حضرت خالی باشد تا مانعی برای اهداف او در کار نباشد. و از ذکر این سخنان قصد خیر خواهی و دلسوزی یا ایمان به مبارزه با یزید را نداشت . امام (ع) طبق وظیفه‌ی الهی و احساس مسئولیت دینی به این نتیجه رسیده بود که برای نجات اسلام راهی جز قیام و خروج علیه یزید برای او باقی نمانده است و خود را موظف به این قیام مقدس می‌دانست و این گفتارها تأثیری در اراده‌ی آن حضرت نداشت . در تاریخ آمده است که وقتی عبدالله بن عباس نتوانست امام (ع) را از تصمیم به حرکت به سوی عراق منصرف سازد و عزم آن حضرت را بر انجام آن سفر قطعی دید با تأسّف و تأثّر عمیق گفت: «سوگند به خدایی که معبودی جز او نیست اگر من می‌دانستم چنانچه موی سر و پیشانیت را در دست بگیرم تا مردم در اطراف ما اجتماع کنند و با این کار سخن مرا می‌پذیرفتی و در مکه می‌ماندی حتماً این کار را می‌کردم ( ولی افسوس ) ! و همین جا بود که به امام عرض کرد: براستی که با خروج خود از حجاز چشم پسر زبیر را روشن می‌کنی که امروز با وجود شما در حجاز کسی به او نمی‌نگرد ! و همچنین گفتارش به عبدالله بن زبیر که پس از این دیدار به او گفت: «چشمت روشن ای پسر زبیر که حسین به سوی عراق می‌رود و حجاز را برای تو آزاد می‌گذارد .‌» (همان منبع، 39 ) از این گفتگوها معلوم می‌شود که امام ( ع) تصمیم خود را برای قیام و مبارزه‌ی مسلحانه با یزید و حکومت غاصبانه و ظالمانه‌ی او گرفته بود اگر چه به قیمت شهادت خود و یاران و اسارت خاندانش منجر می‌شد .( رسولی محلاتی، 1374، 230-228 ) 2-1-17. پاسخ امام حسین (ع) به نامه‌های مردم کوفه نامه‌های مردم کوفه در اظهار آمادگی آنها و برای ورود امام (ع) و یاری آن حضرت روز به روز زیادتر می‌شد تا آنجا که تنها در یک روز ششصد نامه به آن حضرت رسید . روی هم رفته حدود دوازده هزار نامه با بیش از بیست و دو هزار امضاء در این باره به دست امام (ع) رسید ( قرشی، 1371، 335: 2 ) در این وقت آن حضرت تصمیم گرفت تا به نامه‌های مردم کوفه پاسخ داده و نماینده ای از طرف خود برای بررسی اوضاع و سنجش مردم آن شهر و روحیه‌ی آنها به کوفه بفرستد . به این منظور نامه ای برای مردم کوفه نوشت و مسلم بن عقیل، عمو زاده‌ی خود را، نیز به عنوان پیام رسان و نماینده‌ی اعزامی خود به شهر کوفه انتخاب نمود . در باره‌ی مضمون نامه‌ی امام (ع) و پاسخی که به مردم کوفه مرقوم داشت اختلافی در روایات دیده می‌شود که برخی کوتاه و برخی با تفضیل بیشتری نقل کرده اند، که ما نقل شیخ مفید (ره) و طبری را برای شما انتخاب کرده . چنین است: «نامه ای است از حسین بن علی به گروه مؤمنان و مسلمانان . اما بعد همانا هانی و سعید نامه‌های شما را به من رساندند . این دو آخرین فرستادگان شما بودند، و من همه‌ی آنچه داستان کرده اید و یاد آور شده اید دانستم . سخن بیشتر شما این بود که برای ما امام و پیشوایی نیست پس به سوی ما بیا، شاید خداوند به وسیله‌ی تو ما را بر حق و هدایت گرد آورد . من هم اکنون برادرم و پسر عمویم و آن کس که مورد اطمینان و وثوق من میان خاندانم می‌باشد ( یعنی ) مسلم بن عقیل را به سوی شما گسیل داشتم، تا اگر مسلم برای من نوشت که رأی و اندیشه‌ی گروه شما و خردمندان و دانایانتان همانند سخن فرستادگان شما و آنچه من در نامه هایتان خواندم می‌باشد، انشاء الله به زودی به نزد شما خواهم آمد . به جان خودم سوگند امام و پیشوا نیست جز آن کس که به کتاب خدا میان مردم حکم کند، و به دادگستری و عدالت به پا خیزد، و به دین حق دینداری کند، و خود را در آنچه مربوط به خداست نگهداری کند . والسلام (طبری، 1374، 262: 4 ) 2-1-18. سخن از کس فرستادن کوفیان به نزد حسین علیه السلام و قضیه‌ی مسلم بن عقیل رضی الله عنه شبث بن ربعی و حجاربن ابحر و یزید بن حارث و یزید بن رویم و عزرة ابن قیس و عمرو بن حجاج زبیدی و محمد بن عمیر تمیمی نیز به وی چنین نوشتند: «اما بعد همه جا سبز شده و میوه ها رسیده و چاه ها پر آب شده، اگر خواهی بیا که سپاه تو آماده است و سلام بر تو باد .‌» گوید: همه فرستادگان پیش حسین به هم رسیدند که نامه ها را بخواند و از فرستادگان درباره‌ی مردم پرسش کرد آنگاه همراه هانی بن هانی سبیعی و سعید بن عبدالله حنفی که آخرین فرستادگان بودند چنین نوشت: «به نام خدای رحمان رحیم از حسین بن علی به جمع مؤمنان و مسلمانان . اما بعد: هانی و سعید با نامه‌های شما پیش من آمدند همه آنچه را که حکایت کرده بودید و گفته بودید دانستم، گفته‌ی بیشترتان این بود که امام نداریم، بیا، شاید به سبب تو خدا ما را بر حق و هدایت همدل کند . اینک برادر و پسر عمو و معتمد و اهل خاندانم را به سوی شما فرستادم به او گفتم از حال و کار و رای شما به من بنویسد اگر نوشت که رای جماعت و اهل فضیلت و خرد چنان است که فرستادگانتان به من گفته اند و در نامه هایتان خوانده ام به زودی پیش شما می‌آیم ان شاء الله . به جان خودم که امام جزآن نیست که به کتاب عمل کند و انصاف گیرد و مجری حق باشد و خویشتن را خاص خدا «کند والسلام .‌» ( طبری، 1374، 220-219: 7 ) حسین مسلم بن عقیل را خواست و او را همراه قیس بن مسهر صیداوی و عمارة بن عبیده سلولی و عبدالرحمان بن عبدالله ارحبی فرستاد و به او دستور داد که از خدا ترسان باشد و کار خویش را نهان دارد و دقیق باشد اگر مردم را فراهم و هم پیمان دید زودتر به او خبر دهد . مسلم برفت تا به مدینه رسید و در مسجد پیمبر خدا نماز کرد و با کسان خویش وداع گفت، آنگاه دو بلد از مردم قیس اجیر کرد که با وی روان شدند اما راه را گم کردند و از راه بگشتند و به سختی تشنه ماندند . دو بلد گفتند: «راه اینست تا به آب رسد» و از تشنگی نزدیک به مرگ بودند . مسلم بن عقیل از تنگه دره خبیت همراه قیس بن مسهر صیداوی به حسین نوشت: اما بعد، از مدینه آمدم و دو بلد همراه داشتم که از راه بگشتند و گم شدند و ما به سختی تشنه ماندیم و دو بلد از تشنگی بمردند و ما بیامدیم تا به آب رسیدیم و با اندک رمقی جان به در بردیم . این آب در محلی- « است که آنرا تنگه‌ی دره خبیت گویند . من این سفر را به فال بد گرفته ام، اگر رأی تو باشد مرا از آن معاف داری و دیگری را بفرستی و السلام . حسین بدو نوشت: اما بعد، بیم آن دارم که نامه ای را که درباره‌ی معافیت از سفر نوشته بودی از روی ترس نوشته باشی . به راهی که ترا فرستاده ام روان «شو والسلام‌» مسلم به کسی که نامه را خواند گفت: «این چیزی نیست که از آن بر جان خویش بترسم .‌» و همچنان روان شد و به نزدیک آبگاهی رسید که از آن قبیله‌ی طی بود و پیش آنها فرود آمد . «وقتی از آنجا حرکت کرد مردی را دید که به شکار بود، وقتی پیش او رسید آهویی را بزد و از پای در آورد . مسلم گفت: «ان شاء الله دشمن ما کشته می‌شود .‌» آنگاه بیامد تا وارد کوفه شد و در خانه‌ی مختاربن ابی عبید همانجا که اکنون خانه‌ی مسلم پسر مسیب نام گرفته منزل گرفت . شیعیان رو سوی او کردند و رفت وآمد آغاز شد و چون جمعی از آنها بر او فراهم آمدند نامه‌ی حسین را برای آنها خواند که گریستن آغاز کردند . عابس بن ابی شبیب شاکری از جای برخاست و حمد خدای گفت و ثنای او کرد آنگاه گفت : اما بعد من ترا از کار کسان خبر نمی‌دهم و نمی‌دانم در دل چه دارند و از جانب آنها وعده‌ی فریبنده نمی‌دهم، به خدا از چیزی که درباره‌ی آن تصمیم گرفته ام سخن می‌کنم: وقتی دعوت کنید می‌پذیرم . همراه شما با دشمنان می‌جنگم و با شمشیرم از شما دفاع می‌کنم تا به پیشگاه خدا روم و از این کار جز ثواب خدا چیزی نمی‌خواهم . حبیب بن مظاهر فقعسی به پا خاست و گفت: «خدایت رحمت کند، آنچه را در خاطر داشتی با گفتار مختصر بیان کردی‌» آنگاه گفت: «به خدایی که جز او خدایی نیست، من نیز روشی مانند روش این شخص دارم .‌» آنگاه حنفی سخنانی همانند این گفت . راوی گوید: به محمد بن بشر گفتم: «تو نیز چیزی گفتی ؟‌» گفت: «من می‌خواستم خداوند یارانم را به وسیله‌ی ظفر عزت دهد اما کشته شدن را خوش نداشتم و نمی‌خواستم دروغ بگویم .‌» وقتی شیعیان جای مسلم را بدانستند پیش وی رفت و آمد کردند و نعمان بن بشیر از قضیه خبر یافت. ابی الوداگ گوید: نعمان بن بشیر برون شد و به منبر رفت و حمد خدا گفت و ثنای او کرد انگاه گفت: «اما بعد، ای بندگان خدا از خدا بترسید و به سوی فتنه و تفرقه شتابان مباشید که سبب هلاک مردان و ریختن خونها و غضب اموال می‌شود .‌» نعمان مردی بردبار و زاهد بود و دوستدار سلامت . آنگاه گفت: «من با کسی که به جنگم نیاید جنگ نمی‌کنم و به کسی که به من حمله نیارد حمله نمی‌برم به شما ناسزا نمی‌گویم، تحریکتان نمی‌کنم، به سعایت و گمان و تهمت اعتبار نمی‌نهم ولی اگر باطنتان را بنمایید و بیعت خویش را بشکنید و با پیشوایتان مخالفت کنید به خدایی که جز او خدایی نیست تا وقتی دسته‌ی شمشیرم به کفم باشد با آن به شما ضربت می‌زنم اگرچه از میان شما یاوری نداشته باشم . امیدوارم میان شما کسانی که به حق پای بندند، از آنها که باطل به هلاکتشان می‌کشاند بیشتر باشند .‌» آنگاه عبدالله بن مسلم حضرمی وابسته‌ی بنی امیه به پا خاست و بدو گفت: «آنچه می‌بینی جز با شدت عمل سامان نیابد و این رفتار که تو با دشمن داری کار ضعیفان است .‌» نعمان گفت: «این که در کار اطاعت خدا از جمله‌ی ضعیفان باشم بهتر از آنکه در کار معصیت وی از نیرومندان باشم .‌» آنگاه نعمان بن بشیر فرود آمد، عبدالله بن مسلم برفت و به یزید بن معاویه نوشت: «اما بعد: مسلم بن عقیل به کوفه آمده و شیعیان با وی برای حسین ابن علی بیعت کرده اند، اگر ترا به کوفه نیاز است مردی نیرومند را اینجا بفرست که دستور ترا به کار برد و چنان عمل کند که تو با دشمن خویش می‌کنی که نعمان بن بشیر مردی ضعیف است یا ضعیف نمایی می‌کند .‌» بنابراین عبدالله بن مسلم نخستین کس بود که به یزید در این باب نامه نوشت . پس از آن عمارة بن عقبه نیز نامه ای همانند آن نوشت . سپس عمر بن سعد بن ابی وقاص نیز نامه ای همانند آن نوشت . ( طبری، 1374، 223-220: 7 ) 2-1-19. بیعت مردم کوفه و نامه‌ی مسلم بن عقیل به امام حسین(ع) بنابر اختلاف تواریخ، جمع بسیاری از مردم کوفه با مسلم بن عقیل بیعت کردند، که برخی عدد آنها را تا چهل هزار نفر نوشته اند، و برخی سی هزار و برخی بیست و هشت هزار، و نیز عدد آنها را هیجده هزار نفر نیز ذکر کرده اند . چنانچه در نامه‌ی مسلم نیز آمده است، و دوازده هزار نفر نیز نوشته اند . ( قرشی، 1371، 347: 2 ) حتی از برخی کتابها نقل شده که گفته اند حاکم کوفه، نعمان بن بشیر، نیز در زمره‌ی بیعت کنندگان بود، و به مردم کوفه می‌گفت: «ای مردم کوفه پسر دختر رسول خدا (ص) نزد شما محبوبتر از پسر دختر بجدل است .‌» (مسعودی، 1365، 86: 2 )به هر صورت مسلم بن عقیل که دید مردم با او بیعت کرده اند نامه ای به امام (ع) نوشت به این مضمون: «پس از حمد و ثنای الهی براستی که فرستاده و پیک به خاندان خود دروغ نمی‌گوید (این جمله در میان عرب ضرب المثل است برای کسی که از طرف خاندانی برای تحقیق و بررسی کاری می‌رود، و منظور این است چنین پیکی در تحقیق خود به خاندانش دروغ نمی‌گوید چون خود او در سود و زیان خانواده شریک است ) و از مردم کوفه هیجده هزار نفر با من بیعت کرده اند و چون نامه‌ی من رسید در حرکت شتاب فرما که مردم همگی با شما هستند و به خاندان معاویه نظر و علاقه ای ندارند . ( رسولی محلاتی، 1374، 251 ) 2-1-20. هواخواهان بنی امیه به تکاپو افتادند با اینکه اکثریت مردم کوفه از شیعیان امیرالمؤمنین (ع) و علاقه مندان به خاندان آن حضرت بودند، و اگر چه برخی از آنها نیز مردمی بزدل و ترسو بودند و در هنگامه‌ی نبرد و مواجه شدن با دشمنان میدان را رها کرده و می‌گریختند، ولی با این حال گروهی نیز بودند که در کوفه زندگی می‌کردند و از هواداران بنی امیه و مخالفان خاندان رسول خدا (ص) و حکومت آنها بودند . و گاهی هم منافقانه عمل می‌کردند یعنی در ظاهر ادّعای شیعه گری امیرالمؤمنین را داشتند و در باطن با بنی امیه و هواداران ایشان رابطه و رفت و آمد داشته و علنی یا مخفیانه برای ایشان جاسوسی و خبر چینی می‌کردند ؛ که از آن جمله همین عبدالله حضرمی است که پس از ماجرای فوق سخت به تکاپو افتاد و نامه ای به یزید نوشت به این مضمون: «بدان که مسلم بن عقیل به کوفه آمده و شیعیان برای خلافت حسین بن علی (ع) با او بیعت کرده اند . پس اگر کوفه را می‌خواهی مرد نیرومندی را بفرست که فرمان تو را به انجام رساند، و مانند خودت درباره‌ی دشمنت رفتار نماید، زیرا نعمان بن بشیر مرد ناتوانی است یا خود را به ناتوانی می‌زند . در غیر این صورت کوفه از دست تو خواهد رفت .‌» و از جمله این افراد عمارة بن عقبه و عمر بن سعد بن ابی وقاص بودند که آنها نیز نامه هایی به همین مضمون به یزید نوشته و به شام فرستادند . ( همان منبع، 254-253 ) 2-1-21. نگرانی یزید و مشورت او با سَر جون این خبرها که به یزید رسید سخت نگران شد و به فکر چاره افتاد، و در این میان فکرش متوجه «سر جون‌» رومی شد که محرم اسرار پدرش معاویه بود و از زیرکان دربار بنی امیه به شمار می‌رفت . از این رو وی را خواسته و از او چاره جویی کرد ؛ و او نظر داد که عبیدالله بن زیاد را که حاکم بصره بود به حکومت کوفه نیز منصوب دارد و به اصطلاح «عراقین‌» را به او بسپارد . کسی که حامل این حکم بود و آن را به ابن زیاد رسانید مسلم بن عمرو باهلی بود که گفته اند از زمره‌ی طرفداران و هواخواهان بنی امیه در کوفه بود . چون این حکم به عبیدالله زیاد رسید از خوشحالی در پوست خود نمی‌گنجید چون بر خلاف انتظار او که شنیده بود یزید می‌خواهد او را از حکومت بصره عزل کند حکومت سرتاسر سرزمین عراق را به او واگذار کرده بود . از سوی دیگر دست او را در جنایت و بی رحمی باز گذارده بود ؛ و این چیزی بود که با روحیه‌ی جنایتکارانه و خوی درنده‌ی شخصی مانند عبیدالله بن زیاد سازگار و موافق بود . ( رسولی محلاتی، 1374، 254 ) ابی وداک گوید: وقتی عبیدالله وارد قصر شد ندای نماز جماعت داد . کسان فراهم آمدند، برون آمد و حمد خدای گفت و ثنای او کرد آنگاه کفت: «اما بعد: امیر مؤمنان که خدایش قرین صلاح بدارد مرا به شهر و مرز شما گماشته و دستور داده با ستمدیده‌ی شما انصاف کنم محرومتان را عطا دهم، با فرمانبر و مطیعتان نیکی کنم و با مشکوک و نافرمانتان سختی کنم . درباره‌ی شما از دستور وی تبعیت می‌کنم و گفته اش را اجرا می‌کنم با نیکو کار و مطیعتان چون پدر مهربانم، اما تازیانه و شمشیرم بر ضد کسی است که دستورم را بگذارد و با گفته ام مخالفت کند ؛ هر کس به حفظ خویش پردازد که راستکاری نمودار حال است نه گفتار .‌» آنگاه فرود آمد و با سر دسته ها و کسان سخت گرفت و گفت: «بیگانگان و فراریان امیر مؤمنان و حروریان و مردم مشکوک خلافجور و منازعه گر را که میان شما هستند برای من بنویسید، هر که بنویسد از مسئولیت بری است و هر کسی را ننویسد ضمانت کند که کسی از دسته‌ی او مخالفت ما نکند و هر که ضمانت نکند از حمایت برون است و مال و خونش بر ما حلال . هر سر دسته ای که جزو دسته اش یکی از سرکشان امیر مؤمنان یافت شود که به ما خبر نداده باشد بر در خانه اش آویخته شود و مقرری آن دسته الغا شود و به عمان زاره تبعید شود .‌» ( طبری، 1374، 227-226: 7 ) چون روز دیگر شد مجدداً به مسجد آمد و با ارعاب و تهدید بیشتری سخنرانی زیر را ایراد کرد: «براستی که کار حکومت جز با سخت گیری و نرمی بدون ناتوانی رو به راه نشود و من چنانم که بی گناه را بخاطر گناهکار و حاضر را به جرم غایب و دوست را به خاطر ارتباط با دوست دیگر دستگیر خواهم کرد .‌» در این موقع مردی به نام اسد بن عبدالله برخاست و گفت: «ای امیر این سخن تو برخلاف گفتار خدای تعالی ااست که می‌فرماید: «هیچ کس بار گناه دیگری را بر دوش نمی‌گیرد .‌» عبید الله در پاسخ این مرد سخنی نگفت و به زیر آمد . ( قرشی، 1372، 360: 2 ). 2-1-22. ورود مسلم به خانه‌ی هانی بن عروه این اخبار که به گوش مسلم رسید و دانست که عبیدالله بن زیاد به زودی در صدد دستگیری و مبارزه با او بر خواهد آمد تصمیم گرفت جای خود را عوض کند و به خانه‌ی کسی وارد شود که دارای عشیره و نیروی بیشتری در کوفه باشد که بتواند از نفوذ و قدرت او برای ادامه‌ی کار و مبارزه با حکومت ستمکار و غدّاری همچون عبیدالله زیاد استفاده کند، و به این منظور خانه‌ی هانی بن عروه را انتخاب کرد و به آنجا وارد شد . هانی بن عروه، چنانچه مسعودی در مروج الذهب گفته، رئیس قبیله‌ی مراد بود که هر گاه جنگ و نزاعی در می‌گرفت چهار هزار مرد زره پوش و هشت هزار پیاده در رکاب او به یاریش بر می‌خاستند و از قبیله‌های دیگر نیز مانند قبیله‌ی ( کنده ) تا سی هزار نفر به یاری او می‌آمدند . در اینجا برخی از اهل تاریخ چون ابوالفرج در مقاتل الطالبیین نوشته اند که هانی بن عروه با اکراه و نارضایتی مسلم را در خانه‌ی خود پذیرفت و این گونه نقل کرده اند که چون مسلم بن عقیل از ورود عبیدالله بن زیاد اطلّاع یافت و سخنانش را شنید از جایگاه خود خارج شد و به در خانه‌ی هانی بن عروه آمد و وارد کریاس خانه شده و کسی را به داخل فرستاد و از او بر در خانه دعوت کرد و چون هانی به کریاس در رسید مسلم به او گفت: «آمده ام تا مرا پناه دهی و از من پذیرایی کنی !‌» هانی به او گفت: « خدایت رحمت کند که کار دشواری بر من تکلیف کردی، و اگر وارد خانه‌ی من نشده بودی و به من اعتماد نکرده بودی من خوش داشتم که از اینجا به جای دیگر بروی ( و به خانه‌ی من نیایی ) ولی اکنون روی قانون پناهندگی مرا مُلزم کردی تا از تو دفاع کنم، وارد شو . ( اصفهانی، 1403، 94 ) ولی در تواریخ دیگر چون ارشاد مفید که بیشتر مورد اعتماد ماست ذکری از این مطلب به میان نیامده، و برخی از نویسندگان معاصر نیز آن را صحیح ندانسته و گفته اند که اگر مسلم بن عقیل احساس می‌کرد که هانی از ورود و پذیرایی او اکراه دارد روی آن تقوای ذاتی و تربیت خانوادگی که داشت به چنین کاری اقدام نمی‌کرد . ( قرشی، 1372، 361: ج2 ) به هر صورت مسلم در خانه‌ی هانی جای گرفت، و برخی گفته اند به منظور مخفی بودن جایگاه مسلم، او را در حرمسرای خود جای داد و اطاقی را در آنجا به او اختصاص داد . ( رسولی محلاتی، 1374، 259-258 ) وقتی شریک بن عور آمد بیمار بود ؛ به هانی گفت: «به مسلم بگو پیش من باشد که عبیدالله به عیادت من می‌آید .‌» و هم شریک به مسلم گفت: «اگر عبیدالله را به دسترس تو بیاورم او را با شمشیر می‌زنی؟» گفت: «به خدا آری‌» عبیدالله در خانه‌ی هانی به عبادت شریک آمد . شریک به مسلم گفته بود: «وقتی شنیدی گفتم: آبم دهید، بیا و عبیدالله را با شمشیر بزن .‌» عبیدالله بر بستر شریک نشسته بود و مهران بالای سرش ایستاده بود . شریک گفت: «آبم دهید‌» و زنی با کاسه ای بیامد اما مسلم را بدید و بازگشت . بار دیگر شریک گفت: «آبم دهید‌» و بار سوم گفت: «وای شما آب به من دهید، آبم دهید و گرچه مایه‌ی مرگم شود .‌» مهران متوجه شد و به عبیدالله اشاره کرد که از جا برخاست . شریک گفت: «ای امیر می‌خواهم با تو وصیت کنم .‌» گفت: «پیش تو باز می‌گردم‌» پس مهران وی را با شتاب ببرد و گفت: «به خدا قصد کشتن ترا داشت .‌» گفت: «چگونه ممکن است، که من شریک را حرمت داشتم و در خانه‌ی هانی بودم که پدرم بر او منت داشته .» (طبری، 1374، 229-228: ج7 ) شریک گفت: «چرا خونش را نریختی ؟‌» گفت: «به دوسبب، یکی این که هانی خوش نداشت که در خانه‌ی او کشته شود، دیگر حدیثی که مردم از پیمبر خدا آورده اند که ایمان، غافل کشی را روا نمی‌دارد و مؤمن به غافلگیری نمی‌شود .‌» هانی گفت: «به خدا اگر او را کشته بودی فاسق بد کاره ای را کشته بودی ولی خوش نداشتم در خانه‌ی من کشته شود .‌» شریک بن عور سه روز زنده بود و پس از آن بمرد و ابن زیاد بیامد و بر او نماز کرد . از آن پس که ابن زیاد مسلم و هانی را بکشت بدو گفتند: «سخنانی که شریک هنگام بیماری می‌گفت، مسلم را ترغیب می‌کرد و می‌گفت بیاید و ترا بکشد‌» . عبیدالله گفت «به خدا هرگز بر جنازه‌ی یکی از مردم عراق نماز نخواهم کرد، به خدا اگر قبر زیاد اینجا نبود قبر شریک را می‌شکافتم.» ( همان منبع، 234-233 ) 2-1-23. تلاش ابن زیاد برای دستگیری هانی بن عروه پس از آنکه ابن زیاد از مخفی گاه مسلم و جریان مبارزه با خبر شد و دانست که او خانه‌ی هانی بن عروه است و آنجا را پایگاه نهضت خود قرار داده است، در صدد بر آمد هانی بن عروه را دستگیر کرده و او را برای دستگیری مسلم و دیگر مجاهدان فراهم سازد . چیزی که فکر او را برای انجام این کار نگران ساخته بود و ترس آن را داشت که مانع کار شود شخصیت اجتماعی و عشیره گی هانی بود . هانی بن عروه رئیس قبیله‌ی مراد و مذبح و سایر هم پیمانانشان بود . و با دستگیری او بیم شورش و قیام قبایل مزبور می‌رفت، که لازم بود برای جلوگیری از این خطر فکری شود .ابن زیاد این کار را هم با شیوه‌ی همه‌ی ستمکاران تاریخ یعنی ارعاب و تهدید از یک طرف، و بذل و بخششها و ولخرجیهای بی حساب از بیت المال مسلمانان از طرف دیگر و به کار بردن تزویر و فریب و دروغ و در یک جمله «زر و زور و تزویر‌» انجام داد . وبه گفته‌ی یکی از نویسندگان آن مردمی که به سختی از بنی امیه متنفر بودند و برای امام حسین نامه نوشتند و اظهار آمادگی و اخلاص کرده و پیش روی مسلم اشک شوق می‌ریختند، همه‌ی آنها را عبیدالله بن زیاد با درهم و دینار خرید و چنانچه پس از او نیز مصعب بن زبیر آنها را خرید و مختار را تنها گذاردند، همانگونه که در زمان مروانیان عبدالملک مروان آنها را خرید و مصعب را تنها گذاردند . عبید الله بن زیاد پس از این کارها و اطمینان از اینکه از آن پس اگر دست به چنین کاری بزند بازتابی نخواهد داشت به فکر افتاد با کمک چند نفر از نزدیکان و خویشان هانی بن عروه و سر شناسان قبیله‌ی مزبور برای دستگیری او اقدام کند که دنباله‌ی داستان را شیخ مفید (ره) این گونه نقل می‌کند: هانی بن عروه که میزبان مسلم بن عقیل بود از عبید الله بر جان خود ترسید و از رفتن به مجلس ابن زیاد خودداری کرد و خود را به بیماری زد . ابن زیاد به همنشینانش گفت: «چه شده که هانی را نمی‌بینم ؟‌» گفتند: «بیمار است،‌» گفت: «اگر از بیماریش آگاه بودم به عیادتش می‌رفتم .‌» پس محمد بن اشعث و اسماء بن خارجه، و عمر بن حجاج، زیبدی را که دخترش رویحه همسر هانی بن عروه بود و آن زن مادر یحیی بن هانی است پیش خواند، و به آنان گفت: «چرا هانی بن عروه به دیدن ما نمی‌آید ؟‌» گفتند: «ما ندانیم گویند او بیمار است،‌» ابن زیاد گفت: «من شنیده ام بهبودی یافته و روزها و بر در خانه اش می‌نشیند، پس به دیدار او بروید و دستورش دهید حق ما را وانگذارد زیرا من دوست ندارم مانند او مردی از بزرگان عرب حقش نزد من تباه گردد .‌» پس این چند تن به نزد هانی آمده و هنگام غروب که هانی بر در خانه اش نشسته بود او را دیدار کردند و به او گفتند: «چرا به دیدار امیر نیامدی، او نام تو را برد و گفت اگر می‌دانستم بیمار است به عیادتش می‌رفتم ؟‌» هانی به ایشان گفت: «کسالت مانع از این شده،‌» به او گفتند: «شنیده است تو بهبودی یافته ای و هر روز شام بر در خانه‌ی خود می‌نشینی و چنین پندارد که تو از رفتن نزد او کندی و سستی ورزیده ای، و کندی و بی مهری چیزی است که فرمانروا و سلطان تاب تحمل آن را ندارد، تو را سوگند می‌دهیم هم اکنون با ما سوار شوی تا به دیدنش برویم .‌» هانی جامه‌ی خویش را خواست سپس استرش را آورد و سوار شد و همراه آنان به سوی قصر ابن زیاد به راه اقتاد . همین که به نزدیک قصر رسید احساس کرد که وضع خطرناک است و شاید اگر به قصر برود سالم باز نگردد به همین دلیل به حسان پسر اسماء بن خارجه گفت: «ای فرزند برادر من به خدا سوگند از این مرد هراس و اندیشه دارم تو چه پنداری ؟‌» وی گفت: «عمو جان به خدا من هیچ گونه ترسی بر تو ندارم اندیشه ای در دل راه مده .‌» حسان نمی‌دانست برای چه ابن زیاد هانی را طلبیده، پس هانی آمد تا بر عبید الله بن زیاد در آمد و مردم نزد او نشسته بودند، همین که از در وارد شد ابن زیاد گفت: «أتتک بحائن رجلاه‌» این مثلی بود در میان عرب کنایه از اینکه به پای خود به سوی مرگ آمده، و نخستین کس که این سخن را گفت حارث بن جبله یا عبید بن ابرص بود . همین که نزدیک ابن زیاد رسید و شریح قاضی نیز پیش او نشسته بود ابن زیاد به سوی هانی نظر افکنده گفت: من عطاءِ ( یا زندگی ) او را خواهم و او اراده‌ی کشتن مرا دارد، عذر خود را نسبت به دوست مرادی خود بیاور . (این شعر از عمر بن معدیکرب است و این هم از امثال عرب هست که در همان مجمع الامثال ذکر شده ) ابن زیاد ( غلامش ) معقل همان جاسوس خود را پیش طلبید . همین که معقل آمد ابن زیاد رو به هانی کرد و گفت: «این مرد را می‌شناسی ؟‌» گفت: «آری‌» و دانست که او جاسوس ابن زیاد بوده، و خبرهای ایشان را به او داده است . سپس ساعتی سر به زیر افکند و دیگر نتوانست سخنی بگوید ؛ سپس به خود آمد و گفت: «گوش فرا دار و سخنم را باور کن که به خدا سوگند دروغ نمی‌گویم . به خدا من مسلم را به خانه‌ی خود دعوت نکردم، و هیچ گونه اطلاعی از وضع و کار او نداشتم تا به خانه‌ی من آمد و از من خواست به خانه ام در آید، و من شرم کردم او را راه ندهم و پذیرایی از او به گردنم افتاد . ( و روی رسم عرب نمی‌توانستم او را راه ندهم ) بدین جهت از او پذیرایی کردم و پناهش دادم و جریان کار او چنان است که به گوش تو رسیده و خود می‌دانی . پس اگر می‌خواهی اکنون پیمان محکمی با تو می‌بندم که اندیشه‌ی بدی درباره‌ی تو نداشته باشم و غائله ای به راه نیندازم ؛ به نزدت آمده دست ( وفاداری ) در دست تو نهم، و اگر خواهی گروی پیش تو بگذارم که بروم و باز گردم پیش مسلم و او را دستور دهم از خانه‌ی من به هر جای زمین که می‌خواهد برود و من ذمه‌ی خود را از عهده‌ی نگهداری او بیرون آورده آن گاه نزد تو باز آیم .‌» ابن زیاد گفت: «به خدا هرگز دست از تو بر ندارم تا او را به نزد من آوری،‌» گفت: «نه به خدا من هرگز چنین کاری نخواهم کرد، مهمان خود را بیاورم او را بکشی ؟ ابن زیاد گفت: «به خدا باید او را پیش من بیاوری،‌» هانی گفت: «نه به خدا نخواهم آورد .‌» چون سخن میان آن دو بسیار شد مسلم بن عمرو باهلی برخاست و در کوفه جز او مرد شامی و اهل بصره کسی نبود . گفت: «خدا کار امیر را اصلاح کند مرا با او در جای خلوتی بگذار تا من در این باره با او گفتگو کنم،‌» پس بر خواست در گوشه‌ی خلوتی از مجلس که ابن زیاد آن دو را می‌دید با او به سخن پرداخت . چون گفتگوی آن دو و آوازشان بلند شد ابن زیاد شنید چه می‌گویند مسلم به هانی گفت: «ای هانی تو را به خدا سوگند می‌دهم کاری نکن که خود را بکشتن دهی، و بلا و اندوهی در قبیله‌ی خود وارد سازی، پس به خدا من نمی‌خواهم تو کشته شوی ؟ این مرد ( یعنی مسلم بن عقیل ) با این گروه که می‌بینی، پسر عمو هستند، و اینان کشنده‌ی او نیستند و زیانی به او نرسانند، پس او را به ایشان بسپار، و در این باره سر افکندگی و عیبی بر تو نباشد، زیرا جز این نیست که تو او را به سلطان سپرده ای .‌» هانی گفت: «همانا به خدا در این کار برای من سر افکندگی و ننگ است که من کسی را که به من پناه آورده و مهمان خود را به دشمن بسپارم، با اینکه من زنده و تندرست هستم و می‌شنوم و می‌بینم، و بازویم محکم و یاورانم بسیار است ! به خدا اگر من جز یک تن نباشم و یاوری نداشته باشم او را به شما نسپارم تا در راه او بمیرم .‌» مسلم شروع کرد او را به سوگند دادن و او می‌گفت: «به خدا هرگز او را به ابن زیاد نسپارم .‌» ابن زیاد که این سخن را شنید گفت: «او را نزدیک من آرید،‌» او را به نزدیک ابن زیاد بردند، ابن زیاد گفت: «یا باید او را پیش من آری یا گردنت را خواهم زد،‌» هانی گفت: «در این هنگام به خدا شمشیرهای برنده در اطراف خانه‌ی تو بسیار شود ( و مردم زیادی به یاری من به جنگ با تو برخیزند ) . ابن زیاد گفت: «وای بر تو مرا به شمشیرهای برنده می‌ترسانی‌» و هانی می‌پنداشت که قبیله‌ی او به یاری او بر خواهند خاست و از او دفاع خواهند نمود . سپس گفت: «او را نزدیک من آرید،‌» پس نزدیکش آوردند، با قضیبی ( قضیب به معنای تازیانه و شمشیر باریک و نازک است ) که در دست داشت به روی او زد و همچنان به بینی و پیشانی و گونه‌ی او می‌زد تا اینکه بینی او را شکست، و خون بر روی او و ریشش ریخت، و گوشت پیشانی و گونه او بر صورتش ریخت، و آن قضیب نیز بشکست . هانی دست به شمشیر یکی از سربازان و پاسبانان ابن زیاد زد که آن را به دست گرفته از خود دفاع کند و آن مرد شمشیر را نگه داشت و از گرفتن هانی جلوگیری کرد، سپس عبیدالله به هانی گفت: «آیا تو پس از نابودی خارجیان خارجی شده ای ؟ خون تو برما حلال است، او را بکشانید‌» پس او را بر زمین کشانده در اتاقی افکندد و در آن را بستند . حسان بن اسماءِ برخاسته گفت: «بهانه‌ی خارجی گری را درباره‌ی هانی به یک سو نه و این بهانه نشد که تو او را بزنی و بکشی، به ما دستور دادی او را به نزد تو آوریم و چون آوردیمش، بینی و روی او را شکستی و خونش را بر محاسنش روان کردی، و می‌خواهی او را بکشی !‌» عبیدالله گفت: «تو اینجا هستی ؟‌» پس دستور داد حسان را با مشت و تخت سینه ای و پس گردنی بزدند و در گوشه ای از مجلس نشاندند، محمد بن اشعث گفت: «ما به هر چه امیر بپسندد خوشنودیم چه به سود ما باشد چه به زیان ما، چون امیر بزرگ و مهتر ما است !‌» از آن سو عمرو بن حجاج زبیدی شنید که هانی کشته شده پس با قبیله‌ی مذحج آمده و قصر ابن زیاد را محاصره کرد، و گروه بسیاری با او بودند، آن گاه فریاد زد: «من عمرو بن حجاجم و اینان سواران ( و جنگجویان ) قبیله‌ی مذحج هستند، ما که از پیروی خلیفه دست بر نداشته، و از گروه مسلمانان جدا نشده ایم چرا باید بزرگ ما، هانی کشته شود ؟‌» به عبید الله بن زیاد گفتند: «این قبیله‌ی مذحج است که بر در قصر ریخته اند !‌» ابن زیاد به شریح قاضی ( که از قاضیان درباری بود ) گفت: به نزد بزرگشان ( هانی ) برو و او را ببین، سپس بیرون آی و اینان را آگاه کن که او زنده است و کشته نشده است .‌» شریح در اتاقی که هانی در آن زندانی بود آمد و او را دید، چون هانی شریح را دید گفت: «ای خدا ! ای مسلمانان ! قبیله‌ی من هلاک شدند ! کجایند دینداران ! کجایند مردم شهر ؟‌» این سخنان را می‌گفت و خون به ریشش می‌ریخت، که نا گاه صدای فریاد و غوغا از بیرون قصر شنید، پس گفت: «من گمان دارم اینها فریاد قبیله‌ی مذحج و پیروان مسلمان من است، همانا اگر ده تن پیش من آیند مرا رها خواهند ساخت !‌» شریح که این سخن را شنید به نزد قبیله‌ی مذحج آمد و گفت: «همین که امیر آمدن شما و سخنانتان را درباره‌ی بزرگتان ( هانی ) شنید به من دستور داد بر او در آیم . پس من پیش او رفتم و او را بدیدم، و به من دستور داد شما را ببینم و به اطلاع او برسانم که او زنده است، و اینکه به شما گفته اند او کشته شده دروغ است .‌» عمرو بن حجاح و همراهانش گفتند: «اکنون که کشته نشده ( و زنده است ) خدای را سپاسگزاریم .‌» سپس پراکنده شدند .عبید الله بن زیاد از قصر بیرون آمد در حالی که بزرگان مردم و پاسبانان و نزدکانش نیز با او بودند پس به منبر رفت و گفت: «اما بعد ای مردم همگی به پیروی از خدا و پیشوایان خود چنگ زنید و پراگندگی ایجاد نکید که هلاک خواهید شد و خوار گردید، و کشته شوید و ستم رسیده و محروم گردید . همانا برادرت کسی است که به تو راست بگوید، و هر که مردم را ترساند عذر خود خواسته، پس برخاست که از منبر به زیر آید، و هنوز از منبر به زیر نیامده بود که نگهبانان و دیده بانان مسجد از در خرما فروشان آمده و خروش می‌کردند ؛ و می‌گفتند: «مسلم بن عقیل آمد !‌» عبیدالله به شتاب وارد قصر شد و درهای آن را بست . ( رسولی محلاتی، 1374، 268-262 ) عبدالله بن حازم گوید: به خدا من فرستاده‌ی ابن عقیل سوی قصر بودم که ببینم کار هانی چه شده ؟ وقتی او را زدند و بداشتند، بر اسبم نشستم و دیدم که تنی چند از زنان مراد فراهم آمده بودند و بانگ می‌زدند: ای بلیه، ای مصیبت ! پیش ابن عقیل رفتم و خبر را باوی بگفتم، به من گفت که یاران او را ندا دهم که خانه ای اطراف وی از آنها پر بود، هیجده هزار کس با او بیعت کرده بودند و چهار هزار کس در خانه ها بود، به من گفت: «بانگ بزن ای منصور بیا‌» من بانگ زدم . مردم کوفه نیز بانگ زدند و فراهم آمدند . مسلم، عبیدالله بن عمرو بن عزیز کندی را سالار مردم ناحیه‌ی کنده و ربیعه کرد و گفت: «با سواران، پیش از من برو‌» آنگاه مسلم بن عوسجه‌ی اسدی را سالار مردم مذبح و اسد کرد و گفت: «با پیادگان برو که سالار آنهایی .‌» ابن ثمامه‌ی صامدی را سالار مردم تمیم و همدان کرد عباس بن جعده‌ی جدلی را سالار شهریان برد کرد . آنگاه سوی قصر روان شد و چون ابن زیاد از آمدن وی خبر یافت به قصر پناه و درها را ببست . عباس جدلی گوید: وقتی با ابن عقیل بیرون شدیم چهار هزار کس بودیم ولی هنوز به قصر نرسیده بودیم که سیصد کس بودیم . مسلم با مردم مراد پیش آمد و قصر را محاصره کرد، آنگاه مردم همدیگر را سوی ما خواندند و چیزی نگذشت که مسجد از کسان پر شد و بازار نیز، و همچنان تا شب می‌آمدند . کار بر عبیدالله تنگ شد، حفظ در قصر مشکل بود زیرا به جز سی نگهبان و بیست کس از سران قوم و خاندان و غلامانش با وی نبود . سران قوم از در مجاور دارالرومیین سوی ابن زیاد آمدن گرفتند، آنها که در قصر بودند از بالا جماعت را می‌نگریستند و بیم داشتند با سنگ بزنندشان و ناسزا گویند و عبیدالله و پدرش را دشنام گویند . عبیدالله، کثیربن شهاب حارثی را پیش خواند و دستور داد با پیروان خود از قبیله‌ی مذحج برود و در کوفه بگردد و مردم را از ابن عقیل باز دارد و از جنگ بترساند و از عقوبت حکوت بیمناک کند . محمد بن اشعث را نیز گفت که با پیروان خویش از قبیله‌ی کنده و حضرموت برود و برای کسانی که سوی وی آیند پرچم امان برافرازد، به قعقاع بن شور ذهلی و شبث بن ربعی تمیمی و حجاربن ابجر عجلی و شمر بن ذی الجوشن عامری نیز چنین دستور داد و دیگر سران قوم را پیش خویش نگهداشت که از آنها کمک گیرد که شمار کسانی که با وی بودند اندک بود . کثیربن شهاب برون شد که کسان را از مسلم بن عقیل باز دارد . ابن جناب کلبی گوید: کثیر یکی از مردم کلب را بدید به نام عبدالا علی پسر یزید که سلاح پوشیده بود و با تنی چند از بنی فتیان آهنگ ابن عقیل داشت، پس او را بگرفت و پیش ابن زیاد برد که بدو گفت: «آهنگ تو داشتم‌» ابن زیاد گفت: «با من وعده نهاده بودی‌» و بگفت تا او را بداشتند . محمد بن اشعث نیز برفت و به نزدیک خانه‌های بنی عماره توقف کرد . عماره بن صلخب ازدی بیامد که آهنگ ابن عقیل داشت و صلاح پوشیده بود، وی را گرفت و پیش ابن زیاد برد که او را بداشت . مسلم بن عقیل از مسجد، عبدالرحمان بن شریح شبامی را به مقابله‌ی ابن اشعث فرستاد و چون ابی اشعث کثرت آن جماعت را که سوی وی آمده بودند بدید کناره گرفتن و عقب نشستن آغاز کرد . قعقاع بن شور ذهلی کس پیش محمد بن اشعث فرستاد که از جانب عرار بر ابن عقیل حمله برده ام، سپس از جای خویش عقب کشید و از سمت دارالرومین پیش ابن زیاد رفت و چون کثیر بن شهاب و محمد وقعقاع و پیروانشان که همگی نیکخواهان عبیدالله بودند پیش وی فراهم آمدند، کثیر بدو گفت: «خدا امیر را قرین صلاح بدارد، در قصر گروهی بسیار از سران مردم و نگهبانان و خاندان تو و غلامت هستند، ما را به مقابله‌ی مخالفان ببر .‌» اما عبید الله نپذیرفت و پرچمی برای شبث بن ربعی بست و او را بیرون فرستاد . مردم با ابن عقیل بودند و تا شبانگاه تکبیر می‌گفتند و بر می‌جستند و کارشان استوار بود . عبیدالله کس پیش سران فرستاد و فراهمشان آورد و گفت: «از بالا بر مردم نمودار شوید و به مطیعان وعده‌ی فزونی و حرمت دهید و عاصیان را از حرمان و عقوبت بترسانید و بگویید که سپاه از شام به مقابله‌ی ایشان حرکت کرده است .‌» ( طبری، 1374، 2947-2944: 7 ) 2-1-24. قیام مسلم بن عقیل این حوادث ناگوار خیلی به سرعت گذشت و مجموعاً از یک روز تجاوز نمی‌کرد، از آن سو مسلم بن عقیل نیز از آنچه بر سر هانی بن عروه آمده و ماجراهایی که در قصر حکومتی و دربار عبیدالله بن زیاد گذشته بود اطلاعی نداشت . نخستین کسی که این خبر را به مسلم رسانید شخصی بود به نام عبدالله بن حازم که گوید: «من از طرف مسلم بن عقیل مأمور شده بودم تا به قصر رفته و از آنچه در آنجا می‌گذرد به مسلم بن عقیل گزارش دهم، و چون دیدم که هانی را زدند و به زندان افکندند فوراً بیرون آمده و بر مرکب خود سوار شده و به نزد مسلم رفتم و ماجرا را به او گزارش کردم . مسلم نیز به من دستور داد به خانه‌های اطراف خانه‌ی هانی که پایگاه طرفداران او بود و چهار هزار نفر مسلح در آن خانه ها به حال آماده باش بسر می‌بردند بروم و دستور قیام و حرکت را به آنها بدهم، و شعار جنگ را در کوفه سر دهم، و من نیز با جمله‌ی «یا مَنصور اَمَت‌» (یعنی، ای یاری ده جانش را بگیر ) که شعار مسلمانان صدر اسلام در جنگها بود مردم را به جنگ فراخواندم از آن سو مسلم بن عقیل پرچم جنگ بسته و چهار تن از یاران با اخلاص و مؤمن خود را بر قبایل تحت فرمان خود امیر ساخته و برای هر یک پرچم جداگانه ای بسته و آنها را آماده‌ی جنگ کرد بدین ترتیب: 1 . عبدالله بن عزیز کندی، فرمانروای کنده ؛ 2 . مسلم بن عوسجه، فرمانروای مذحج ؛ 3 . ابوثمامه‌ی صائدی، فرمانده قبیله‌های بنی تمیم و همدان ؛ 4 . عباس بن جعده‌ی جدلی، فرمانده‌ی لشکر مدینه ؛ و خود مسلم بن عقیل نیز با باقیمانده قبایل مراد به سمت دارالاماره حرکت کردند . و در ارشاد مفید (ره) آمده که چیزی نگذشت که مسجد و بازار از مردم پر شد و همچنان مردم به هم پیوستند تا شامگاه، پس کار بر عبیدالله تنگ شد، و بیشتر کارش این بود که درب قصر را نگهدارند تا مبادا مردم در قصر بریزند و در قصر جز سی تن نگهبان و بیست تن از سران کوفه و خانواده و نزدیکانش کسی با او نبود ؛ و آن سرکردگان مردم که هوادار بنی امیه بودند و در قصر نبودند و از اطراف می‌خواستند به او بپیوندند از طرف درب نزدیک خانه‌ی رومیان وارد قصر می‌شدند، و آنان که در قصر بودند از بالا سر می‌کشیدند و به لشکر مسلم نگاه می‌کردند، و آنها به سوی اینان سنگ پرتاب می‌نمودند و ناسزا به ایشان می‌گفتند، و به عبیدالله و پدرش زیاد بد می‌گفتند . ( رسولی محلاتی، 1374، 269-268) 2-1-25 . متوسل شدن عبیدالله بن زیاد به ارعاب، تهدید و جنگ اعصاب عبیدالله بن زیاد نیز که سخت خود را در تنگنا می‌دید، و مردم از هر سو قصر حکومتی او را احاطه کرده و هر آن بیم سقوط دارالاماره به وسیله‌ی مسلم بن عقیل و لشکریانش می‌رفت، چاره ای ندید جز اینکه به همین حربه متوسل شده و با ارعاب و تهدید و شایعه پراکنی مردم را از اطراف مسلم پراکنده سازد . به همین منظور سران محله ها و قبایل طرفدار بنی امیه و هواخواهان آنها را کم و بیش خود را به درون قصر دارالاماره رسانده و در آن حوالی بودند، طلبیده و به آنها دستور داد به هر ترتیبی که می‌توانند با ارعاب و تهدید و شایعه پراکنی مردم را پراکنده سازند، که از آن جمله افراد زیر بودند: حجار بن ابجر، شمربن ذی الجوشن، شبث بن ربعی، کثیر بن شهاب حارثی، قعقاع بن شور ذهلی . که اینها خود را به اطراف لشکریان مسلم رسانده و هر کدام از سویی برای آنها سخنرانی کرده و به صورت دلسوزی و خیر خواهی آنها را از آمدن لشکرهایی از سوی شام و محروم شدن از اعطایای امیر کوفه، و سطوت و شوکت و سیاست کردن حکومت، و امثال آنها بیم می‌دادند . و به گفته‌ی ابوالفرج در مقاتل الطالبیین نخستین کسی که سخنرانی کرد کثیر بن شهاب بود که گفت: «ای مردم شتاب نکنید و به سوی خانه و زندگی و زن و فرزندتان باز گردید و خود را بکشتن ندهید، هم اکنون سپاهیان مجهّز یزید از شام می‌رسند و شما را عرصه‌ی شمشیر می‌کنند و امیر شما عبیدالله بن زیاد با خدای خود عهد کرده و پیمان بسته که اگر تا شب به خانه‌ی خود نروید و همچنان مقاومت کنید بهره‌ی فرزندانتان را از بیت المال قطع کند، و جنگجویانتان را بدون حقوق و جیره به جنگ‌های شام فرستد، و بی گناه را به جرم گناهکار بگیرد و حاضر را به جای غایب دربند کشد تا یک تن از مخالفان حکومت به جای نماند جز آنکه کیفر جنایتش را بچشد .‌» سایر اشراف کوفه نیز سخنانی تهدید آمیز مانند سخنان کثیر بن شهاب گفتند و همین کلمات موجب پراکندگی مردم شد . در این هنگام زن بود که می‌آمد دست پسر و برادرش را می‌گرفت و به آنها می‌گفت: «این مردم به جای شما هستند و نیازی به کمک شما نیست،‌» و مرد بود که می‌آمد و دست فرزند و برادر خود را می‌گرفت و به آنها می‌گفت: «فرداست که سپاه شام می‌رسد تو را با این جنگ و بلوا چه کار ؟ بیا از این معرکه دور شو .‌»( اصفهانی، 1403، 100-99 ) بنابر نقل ارشاد مفید و وقعة الطف ابی مخنف، ابن زیاد کثیر بن شهاب را ( که از طایفه‌ی مذحج بود ) خواست، و به او دستور داد به همراه آن دسته از قبیله‌ی مذحج که فرمانبردار او هستند بیرون رود، و در شهر کوفه گردش کند و مردم را از یاری مسلم بن عقیل ( به هر نحو ممکن ) باز دارد و از جنگ بترساند و از شکنجه‌ی دولت بر حذر دارد . و به محمد بن اشعث ( که از قبیله‌ی کنده بود ) دستور داد با آن دسته از قبیله کنده و حضر موت که فرمانبردار او هستند بیرون روند و پرچم امان برای پناهندگان ترتیب دهد . مانند همین دستور را به قعقاع ذهلی، و شبث بن ربعی تمیمی، و حجار بن ابجر عجلی، و شمر بن ذی الجوشن عامری داد ! سپس عبیدالله بقیه‌ی سران و مردم کوفه را که در قصر بودند نزد خود نگهداشت زیرا از مردم خشمناک کوفه که به یاری مسلم بن عقیل آمده بودند می‌ترسید و شماره‌ی آن مردمی که با او در قصر بودند اندک بود . پس به دنبال این دستور کثیر بن شهاب بیرون آمد و مردم را از یاری دادن مسلم بن عقیل می‌ترساند . نیز محمد بن اشعث بیرون آمد و نزدیک خانه‌های بنی عماره ایستاد و شروع به پراکنده کردن مردم از اطراف جناب مسلم کرد . از آن سو مسلم بن عقیل عبدالرحمن بن شریح شامی را به مقابله‌ی با محمد بن اشعث فرستاد، و چون محمد بن اشعث مردم بسیاری را که نزدش آمدند بدید وا پس کشید . به این ترتیب محمد بن اشعث، و کثیر بن شهاب، و قعقاع ذهلی، و شبعث بن ربعی مردم را از پیوستن به مسلم بن عقیل باز می‌داشتند، و از شکنجه‌ی دولت بیم می‌دادند تا آنکه گروه بسیاری از قوم و قبیله‌ی آنان و مردم دیگر به نزد ایشان گرد آمدند و با آن گروه به سوی ابن زیاد آمده و از طرف درب رومیان وارد قصر شدند و آن مردم هم با ایشان به قصر در آمدند . پس کثیر بن شهاب گفت: «خدا کار امیر را به نیکی گراید هم اکنون میان قصر گروه بسیاری از بزرگان مردم و پاسبانان و نزدیکان و دوستداران ما هستند، پس بیا با ما به سوی آنان برویم و بجنگیم .‌» عبیدالله گوش به این سخن نداد، و برای شبث بن ربعی پرچمی بسته او را بیرون فرستاد . از آن سو مردم با مسلم بن عقیل بسیار بودند و تا شامگاه درنگ کردند و کارشان بالا گرفت، عبیدالله کسانی را به نزد سران شهر فرستاد و آنان را گرد آورد، و به آنان دستوراتی داد . پس ایشان به نزد مردم رفته و به هرکس که از ابن زیاد پیروی می‌کرد وعده‌ی زیادتی احسان و بخشش داده، و آنان که نافرمانی می‌کردند از محرومیت و عقوبت ترساندند، و آنان را آگاه کردند که لشکر از شام می‌رسد . پس همچنان مردم پراکنده می‌شدند تا شب شد، و مسلم نماز مغرب را که خواند جز سی نفر در مسجد کسی با او نماند، چون دید که این گروه اندک با او بیش نمانده اند، از مسجد به سوی درهای قبیله‌ی کنده ( برای بیرون رفتن ) به راه افتاد، هنوز به درها نرسیده بود که ده تن شدند، و چون از در مسجد بیرون آمد یک نفر هم به جای نماند که او را راهنمایی کند، به این سو و آن سو نگاه کرد دید یک تن هم نیست که راه را نشان او بدهد، و او را به خانه اش راهبری نماید، یا اگر دشمنی به او روی آورد از او دفاع کند . ( رسولی محلاتی، 1374، 271-269 ) 2-1-26. در خانه‌ی طوعه در اینجا در پاره ای از روایات آمده که مسلم به خانه‌ی هانی رفت ، (نقل از ابن قتیبه در کتاب الامامة و السیاسة و شیخ حرّ عاملی در الدرالمسلوک ) و در پاره ای دیگر نقل شده بر اسب سوار شد و خواست از کوفه خارج شود که در راه به سعیدبن انحف برخورد و او مسلم را از رفتن به خارج شهر کوفه بر حذر داشت و با هم به خانه‌ی محمد بن کثیر رفتند . (نقل از اعثم کوفی در کتاب تاریخ خود) ولی قول مشهور که شیخ مفید (ره) و دیگران نیز همین قول را اختیار کرده اند آن است که مسلم وقتی از مسجد خارج شد حیران و سرگردان راه خود راپیش گرفت و در کوچه‌های کوفه گردش می‌کرد و نمی‌دانست به کجا برود تا گذارش به خانه‌های بنی جبلة از قبیله‌ی کنده و به در خانه‌ی زنی به نام طوعه افتاد که آن زن از کنیزان اشعث بن قیس بود و از او دارای فرزند بود، و اشعث او را بدان واسطه آزاد کرده و اسد حضرمی او را به زنی گرفته بود، و ازاو پسری به نام بلال پیدا کرد، و بلال به همراه مردم بیرون رفته بود، و آن زن بر در خانه چشم به راه بلال ایستاده بود .پس مسلم بن عقیل به آن زن سلام کرد، زن جواب سلام او را داد، سپس گفت: «ای زن شربتی آب به من بده‌»، طوعه آب آورده او را سیراب کرد، مسلم همانجا نشست، زن به میان خانه رفت و ظرف آب را گذارد و برگشته گفت: «ای بنده‌ی خدا آیا آب نخوردی ؟‌» فرمود: «چرا .» گفت: «پس به نزد زن و بچه ات برو !‌» مسلم پاسخی نداد . دوباره گفت و مسلم مانند بار نخست پاسخی نداد، بار سوم آن زن گفت: «سبحان الله ای بنده‌ی خدا برخیز خدایت تندرستی دهد به سوی زن و بچه ات برو، زیرا نشستن تو در اینجا شایسته نیست، و من حلال نمی‌کنم که اینجا بنشینی .‌» مسلم برخاست و گفت: «ای زن من در این شهر خانه و فامیل ندارم، آیا ممکن است به من احسان کنی شاید من روزی پاداش تو را بدهم ؟‌» گفت: «ای بنده‌ی خدا آن احسان چیست که من به تو کنم ؟‌» مسلم گفت: «من مسلم بن عقیل هستم که این مردم مرا تکذیب کرده فریبم دادند و از خانه‌ی خود آواره ام کردند !‌» زن با تعجب پرسید: «تو مسلم بن عقیل هستی ؟‌» فرمود: «آری،‌» گفت: «داخل شو .‌» پس به اتاقی از خانه‌ی او در آمد، غیر از آن اتاقی که خود آن زن در آن بود، و آنجا را برای او فرش کرده شام برای او آورد ولی مسلم شام نخورد . چیزی نگذشت که پسرش آمد و دید مادرش در آن اتاق زیاد رفت و آمد می‌کند به او گفت: «به خدا زیاد رفت و آمد کردن تو امشب در این اتاق مرا به شک انداخته، همانا تو کار فوق العاده ای در این اتاق داری ؟‌» گفت: «پسر جان سر خود را به کار دیگری گرم کن و از این پرسش صرف نظر کن !‌» گفت: «به خدا باید به من خبر دهی !‌» گفت: «به دنبال کار خود برو و این پرسش را مکن،‌» پسر اصرار کرد، زن گفت: «ای فرزند مبادا آنچه به تو می‌گویم کسی را بدان آگاه کنی ؟‌» بلال گفت: «چنین کنم،‌» پس سوگند ها به او داد و او هم برایش سوگند خورد، پس جریان را به او گفت، آن پسر خاموش شد و خوابید. ( رسولی محلاتی، 1374، 273-271 ) پسر آن پیر زن، بلال بن اسید، که مادرش ابن عقیل را پناه داده بود صبحگاهان پیش عبدالرحمان بن محمد بن اشعث رفت و به او خبر داد که ابن عقیل در خانه‌ی مادر اوست . عبدالرحمان پیش پدر خویش آمد که به نزد ابن زیاد بود و آهسته با وی سخن کرد. ابن زیاد بدو گفت: «چه می‌گوید ؟‌» گفت: «می‌گوید که ابن عقیل در یکی از خانه‌های ماست‌» ابن زیاد چوب را پهلوی وی نهاد و گفت: «برخیز و هم اکنون او را بیاور .‌» قدامة بن سعید ثقفی گوید: وقتی ابن اشعث برخاست که ابن عقیل را بیاورد ابن زیاد کس پیش عمرو بن حریث فرستاد که در مسجد بود و نایب وی بود و گفت: «شصت یا هفتاد کس با ابن اشعث بفرست که همگی از طایفه‌ی قیس باشند .‌» نخواست از قوم اشعث بفرستد که دانسته بود هیچ قومی خوش ندارد کسی همانند ابن عقیل را از میان آنها بدست آرند . پس عمرو بن عبیدالله سلمی را با شصت کس از قبیله‌ی قیس همراه وی فرستاد که سوی خانه ای رفتند که ابن عقیل آنجا بود که وقتی صدای سم اسبان و صوت مردان را شنید بدانست که سوی وی آمده اند و با شمشیر سوی آنها رفت . مهاجمان به خانه ریختند، مسلم با شمشیر حمله برد و ضربت زد تا از خانه بیرونشان کرد، آنگاه باز آمدند و باز حمله برد . ضربتی میان وی و بکیر بن حمران احمری رد و بدل شد، بکیر ضربتی به دهان مسلم زد که لب بالای وی را قطع کرد و شمشیر در لب پایین نشست و دو دندان جلو را شکست . مسلم نیز ضربتی سخت به سر وی زد و ضربتی دیگر زیر شانه اش زد که نزدیک بود به شکمش فرو رود . و چون چنان دیدند بالای اتاق رفتند و او را سنگباران کردند . دسته‌های نی را آتش می‌زدند و از بالای اطاق بر او می‌افکندند و چون چنین دید با شمشیر کشیده به کوچه آمد و با آنها بجنگید . ( طبری، 1374، 245-244: 7 ). محمد بن اشعث گفت: «تو در امان هستی بی جهت خود را به کشتن مده،‌» و مسلم از ایشان می‌کشت ( و این ابیات را ) می‌خواند: اقسمت الا ا ُ قتل إلاّ حرّاً إنی رأیت الموت شیئا ً نکرا ً1 و یجعل البارد سخناً مرّاً ردّ شعاع الشمس فاستقّرا2 کلّ امری ء یوماً ملاق شرّاً أخاف ان ا ُکذب او ا ُغرّا3 1.سوگند یاد کرده ام که کشته نشوم مگر آزادانه، همانا من مرگ در بستر را چیز بدی دیده ام . 2 . چیز سرد را گرم و تلخ کند، پرتو خورشید برگشت و به زیر افتاد . 3 . هر مردی ( در زندگی ) روزی ناراحتی و بدی را دیدار خواهد کرد، و من می‌ترسم از اینکه به من دروغ گویند یا فریبم دهند . محمد بن اشعث به او گفت دروغ به تو نگویند و فریبت ندهند تو در امانی پس بیتابی نکن همانا این مردم، یعنی ابن زیاد و همراهانش، پسر عموهای تو هستند چون اهل حجاز هستند و شما و ایشان از یک نژاد هستید و کشنده‌ی تو نخواهند بود و زیانی به تو نمی‌رسانند، و مسلم در آن حال در اثر سنگهایی که به او زده بودند ناتوان شده بود، و توانایی جنگ کردن نداشت، و نفسش برید، پشت خود را به دیوار خانه طوعه کرده و تکیه داد . مسلم فرمود: «اگر مرا امان ندهید من دست در دست شما نگذارم،‌» پس استری آورده مسلم را بر آن سوار کردند، آن گروه اطراف او را گرفته شمشیر را از دستش بیرون آوردند، گویا مسلم این جریان را که دید از خود ناامید شد و اشکش سرازیر شد، سپس فرمود: «این نخستین فریب شما بود،‌» محمد بن اشعث گفت: «امید است با کی بر تو نباشد،‌» مسلم فرمود: «جز امیدی که گفتی چیزی در کار نیست چه شد امان شما ( که به من دادید ) ؟ «اناالله و اناالیه راجعون‌» و گریست . عبیدالله بن عباس سلمی گفت: «هر کس خواهان آن چیزی باشد که تو جویای آن هستی، و ریاست و امارت بخواهد، وقتی به مراد خود نرسد و به سرش آید آنچه به سر تو آمده، نباید گریه کند .‌» مسلم گفت: «به خدا برای خود گریه نکردم، و از کشته شدن خود باک ندارم اگرچه چشم به هم زدنی تلف شدن خود را دوست ندارم ( ولی باز برای خود گریه نمی‌کنم) ولی گریه می‌کنم برای خاندان و فامیل خود که به سوی من رو آورند، و گریه می‌کنم برای حسین و خاندان حسین (ع) ! سپس رو کرد به محمد بن اشعث و گفت: «ای بنده‌ی خدا من به خدا سوگند چنین می‌بینم که تو از امانی که به من داده ای ناتوان خواهی شد و ابن زیاد امان تو را نپذیرد و مرا خواهد کشت، و از این رو من خود به حسین (ع) خبر گرفتاری خویش و بی وفایی مردم کوفه را نمی‌توانم برسانم آیا می‌توانی یک کار خیر انجام دهی، و مردی را بفرستی که از زبان من به حسین (ع) پیغام برساند ؟ زیرا من چنین می‌بینم که به سوی شما حرکت کرده یا فردا با خاندانش حرکت خواهد کرد، و به او بگوید مسلم بن عقیل مرا نزد تو فرستاده و او در دست مردم گرفتار شده بود و به خود نمی‌دید که تا شام زنده باشد، و او می‌گفت پدر و مادرم بقربانت ! با خاندانت بازگرد، مردم کوفه تو را فریب ندهند، زیرا اینان همان همراهان پدرت بودند که آن حضرت آرزوی دوری از ایشان یا کشته شدن را می‌کرد، و اهل کوفه مردمانی دروغ زن هستند، و شخص دروغ زن تدبیر ندارد .‌» محمدبن اشعث گفت: «به خدا این کار را خواهم کرد، و به ابن زیاد هم خواهم گفت که من تو را امان داده ام و چنین پندارم که امان مرا بپذیرد‌» و با آن وضع محمد بن اشعث به قصر وارد شد چون وارد شد جریان مسلم را به ابن زیاد خبر داد و همچنین شمشیری که بکر به آن جناب زد و امانی که خود او به مسلم داده بود همه را به ابن زیاد گفت، عبیدالله گفت: «تو را چه کار به امان دادن ؟ مگر ما تو را فرستاده بودیم که او را امان دهید ؟ ما تو را فرستاده بودیم او را برای ما بیاوری .‌» محمد بن اشعث خاموش شد، و مسلم بن عقیل را به در قصر آوردند و در آن حال تشنگی بر آن جناب غلبه کرده بود، و بر در قصر مردمانی نشسته و به انتظار اجازه ورود بودند، که میان آنان بود عمارة بن عقبة بن أبی معیط، و عمرو بن حریث، و مسلم بن عمرو، و کثیر بن شهاب، و کوزه‌ی آب سردی بر در قصر نهاده بود، مسلم فرمود: «شربتی از این آب به من بدهید !‌» مسلم بن عمرو گفت: «می‌بینی چقدر این آب سرد است ؟ به خدا قطره ای از آن نخواهی چشید تا حمیم جهنم را بچشی !‌» مسلم بن عقیل فرمود: «وای بر تو ! کیستی ؟‌» گفت: «من کسی هستم که حق را شناخت آن گاه که تو آن را انکار کردی، و خیر خواهی برای امام و پیشوای خود کرد آن گاه که تو خیانتش کردی، و پیروی او کرد آن گاه که تو نافرمانی او کردی، من مسلم بن عمرو باهلی هستم .‌» مسلم بن عقیل فرمود: «مادرت بی فرزند شود چه اندازه جفا پیشه و درشت خو سنگ دل هستی ! تو ای پسر باهله سزاوارتر هستی به حمیم و همیشه بودن در آتش دوزخ از من .» این سخن را فرمود آن گاه نشست و تکیه به دیواری داد . عمرو بن حریث غلام خود را فرستاد کوزه‌ی آبی که دستمالی بر سر آن بود با قدحی آورد، پس در آن آب ریخت و به او گفت: «بیاشام،‌» مسلم قدح را گرفت و چون می‌خواست بیاشامد از خون دهانش پر می‌شد، ونمی توانست بیاشامد یک بار یا دو بار قدح را ریختند و دوباره آب کردند و نتوانست بیاشامد، بار سوم که خواست بیاشامد دندانهای پیشین آن جناب در قدح افتاد پس گفت: «سپاس خدای را اگر روزی من شده بود می‌آشامیدم .‌» ( چنین قسمت شده که من تشنه باشم . ) در همین حال فرستاده‌ی ابن زیاد از قصر بیرون آمد و دستور داد او را وارد قصر کنند، مسلم چون به قصر در آمد به عنوان امیر بودن به ابن زیاد سلام نکرد، یکی از پاسبانان گفت: «چرا بر امیر سلام نکردی ؟‌» فرمود: «اگر بخواهد مرا بکشد چه سلامی به او بکنم، و اگر نخواهد مرا بکشد پس از این سلام من بر او بسیار خواهد بود،‌» ابن زیاد به او گفت: «به جان خودم سوگند کشته خواهی شد .‌» مسلم فرمود: «مرا خواهی کشت ؟‌» گفت: «آری،‌» فرمود: «پس بگذار من به برخی از مردم خود وصیت کنم،‌» گفت: «چنان کن،‌» پس مسلم نگاهی به همنشینان عبیدالله کرده دید در میان ایشان عمر بن سعد بن ابی وقاص نشسته است، فرمود: «ای عمر میان من و تو پیوند خویشی هست و من اکنون حاجتی به سوی تو دارم و بر تو لازم است حاجت مرا روا سازی ( و وصیت مرا بپذیری ) و آن وصیت پنهانی است. عمر از شنیدن وصیت سر باز زد، عبیدالله به او گفت: «چرا از پذیرفتن وصیت پسر عمویت امتناع می‌ورزی ؟‌» پس عمر برخاست و با مسلم به کناری از مجلس آمد و در گوشه ای نشست که ابن زیاد هر دو را می‌دید، پس مسلم به او گفت: «من در شهر کوفه قرضی دارم که از هنگامی که وارد این شهر شدم آن را به قرض گرفته ام و آن هفتصد درهم است، پس زره و شمشیر مرا بفروش و بدهی مزبور را بپرداز، و چون کشته شدم بدن مرا از ابن زیاد بگیر و دفن کن، و کسی به نزد حسین (ع) بفرست که او را ( از این سفر) بازگرداند، زیرا من به او نوشته و آگاهش ساخته ام که مردم با او هستند، و چنین پندارم که او در راه است. عمر پیش ابن زیاد آمده ( و برای اینکه ابن زیاد به او بدگمان نشود ) گفت: «ای امیر می‌دانی چه شفارش و وصیتی به من کرد ؟‌» و هر چه مسلم به او گفته بود همه را پیش ابن زیاد بازگو کرد ابن زیاد به او گفت: «شخص امین خیانت نمی‌کند ولی گاهی مرد خائن امین می‌شود‌» ( یعنی اگر تو مرد امینی بودی به مسلم خیانت نمی‌کردی و آنچه او پنهانی به تو گفت فاش نمی‌کردی ولی مسلم خیال کرد تو امین هستی و سرّ خود را به امانت پیش تو گفت ) سپس گفت: «اما مال او اختیارش با تو و ما جلوگیری نمی‌کنیم که هر چه خواهی به آن انجام دهی، و اما بدن او را ما باک نداریم که چون او را کشتیم هر چه خواهند درباره‌ی آن انجام دهند ( و دفن کنند ) و اما حسین اگر او کاری به ما نداشته باشد ما کاری به او نداریم . ( رسولی محلاتی، 1374، 280-276 ) جعفر بن حذیفه‌ی طایی گوید: محمد بن اشعث به ایاس بن عثل طایی که مردی شاعر پیشه بود و پیش محمد می‌آمد گفت: «پیش حسین رو و این نامه را به او برسان‌» در نامه سخنانی را که ابن عقیل بدو گفته بود نوشت و گفت: «این توشه و این لوازم و این هم از آن نانخورانت،‌» گفت: «پس مرکوبم کو که مرکوبم را فرسوده ام‌» گفت: «این نیز مرکب و جهاز، برنشین‌» ایاس برفت و در زباله چهار منزلی کوفه حسین را بدید و خبر را با وی بگفت و نامه را به وی داد.حسین بدو گفت: «آنچه مقدر است همان می‌شود کار خویش و تباهی امت را به خدا وا می‌گذاریم‌» ( طبری، 1374، 247: 7 ) . 2-1-27. مکالمه‌ی عبیدالله با مسلم و شهادت مسلم بن عقیل سپس ابن زیاد به مسلم گفت: «خموش باش ای پسر عقیل به نزد مردم این شهر آمدی اینان گرد هم بودند تو آنان را پراکنده کردی و دو دستگی ایجاد کردی و آنان را به جان همدیگر انداختی ؟‌» مسلم فرمود: «هرگز من برای این کارها به اینجا نیامدم، لکن مردم این شهر چون دیدند پدر تو نیکان ایشان را کشت و خونشان بریخت، و همانند رفتار پادشاهان ایران و روم با ایشان رفتار کرد، ما به نزد ایشان آمدیم که دستور دادگستری دهیم، و به حکم کتاب خدا ( قرآن ) مردم را دعوت کنیم .‌» ابن زیاد که از سخنان محکم و با حقیقت مسلم خشمگین شده بود و فکر کرد ممکن است این سخنان در شنوندگان و حاضرین در مجلس اثر بخشد، برای خنثی کردن اثر آن سخنان و خاموش ساختن آن مرد حقگو و با شهامت راهی جز تهمت و افتراء ندید، از این رو به تهمت و افتراء متشبّت شد و گفت: «تو را چه به این کارها ؟ چرا آن گاه که در مدینه بودی و شراب می‌خوردی میان مردم به عدالت و حکم قرآن رفتار نمی‌کردی ؟‌» مسلم فرمود: «من شراب می‌خورم ؟‌» آگاه باش به خدا سوگند همانا خدا می‌داند که تو دروغ می‌گویی و ندانسته سخن گفتی، و من چنان نیستم که تو گفتی، و تو به میخوارگی سزاوار تر از من هستی . و شایسته تر به این کار کسی است که همچو سگ زبان به خون مسلمانان تر کند، و بکشد به ناحق آن کس را که خدا کشتنش را حرام کرده، و خون مردم بی گناه را به ستم و از روی دشمنی و بدگمانی بریزد و با این همه سرگرم لهو و لعب باشد و این جنایات را بازیچه پندارد چنان که گویا هرگز کاری نکرده .» ابن زیاد که دید از این را ه نتیجه نگرفت بلکه بد تر شد برای اینکه ذهن حاضران را به سوی دیگر توجه دهد سخن را برگرداند و گفت: «ای تبهکار همانا نفس تو آرزومندت کرد به چیزی که خدا از رسیدن به آن جلوگیری کرد و تو را شایسته‌ی آن ندید ( یعنی آرزوی رسیدن به امارت داشتی ) ؟‌» مسلم فرمود: «اگر ما شایسته آن نباشیم چه کسی شایسته‌ی آن است ؟‌» ابن زیاد گفت: «امیرالمؤمنین یزید .» مسلم فرمود: «سپاس خدای را در همه‌ی احوال، ما به داوری خدا میان ما و شما خشنودیم .‌» ابن زیاد برای آنکه ترسی در دل مسلم ایجاد کند و او را از سخن باز دارد گفت: «خدا مرا بکشد اگر تو را نکشم، چنان کشتنی که هیچ کس را در اسلام چنان نکشته باشند .‌» مسلم فرمود: «آری همانا تو سزاوارتری که در اسلام چیزی را پدید آوری که پیش از آن نبوده، و همانا تو بد کشتن و به زشتی دست و پا بریدن، و بددلی، و بد کینه ای را در هنگام پیروزی نسبت به هیچ کس فروگذار نخواهی کرد .‌» پس ابن زیاد که دید هر حیله ای که بکار زد برای بستن زبان حقگوی مسلم کارگر نیفتاد مانند همه‌ی جنایتکاران زبان به دشنام گشود و شروع کرد به دشنام گویی به او و حسین و علی (ع) و عقیل و ناسزای بسیار گفت . مسلم که مرد ناسزا و دشنام نبود و مرد فضیلت و تقوا بود چون دید کار به اینجا رسید و آن مرد پست دست به چنین حربه و نیرنگ رسوایی زد خاموش شد و دیگر پاسخش نداد. سپس ابن زیاد که دید این کار ننگین او به خواسته اش جامه‌ی عمل پوشاند و مسلم را خاموش ساخت برای اینکه جریان تکرار نشود و دوباره گرفتار زبان برّان آن مرد حقگو نشود، و بیش از اندازه رسوایی بار نیاید، دیگر مجال نداد و گفت: «او را بالای بام قصر ببرید و گردنش را بزنید، و بدن بی سرش را به زیر اندازید .‌» مسلم گفت: «به خدا اگر میان من و تو خویشاوندی بود مرا نمی‌کشتی،‌» (کنایه از اینکه تو زنازاده هستی) ابن زیاد که دید هر چه در کشتن مسلم درنگ کند پرده‌ی رسواییش بیشتر بالا می‌رود با ناراحتی گفت: «کجاست این مردی که مسلم بن عقیل شمشیر به سرش زده بود ؟‌» پس بکران بن حمرام احمری را خواندند و چون آمد به او گفت: «بالای بام برو و برای اینکه انتقام ضربتی که از او خورده ای بگیری او را گردن بزن .» پس آن مرد دست مسلم را گرفته به بام برد و آن جناب تکبیر می‌گفت، استغفار می‌کرد، و درود بر رسول خدا (ص) می‌فرستاد و می‌فرمود: «بار خدایا تو داوری کن میان ما و میان آن مردمی که ما را فریب داده، و دروغ زدند، و دست از یاری ما برداشتند .‌» و اورا بر بالای قصر به جایی که اکنون ( یعنی زمان شیخ مفید ره ) جای کفش دوزان است سرازیر کرده گردنش را زدند و سر را به پایین انداخته و دنبال آن بدنش را نیز به زیر آنداختند ( و با این کیفیت جانخراش او را شهید کردند ) . ( رسولی محلاتی، 1374، 282-280 ) 2-1-28. شهادت هانی بن عروه در این وقت محمد بن اشعث برخاست و درباره‌ی هانی پیش ابن زیاد شفاعت کرد و برای آزادی او گفتگو کرد و گفت: «همانا تو رتبه و مقام هانی را در این شهر می‌دانی، و شخصیت او را در میان تیره وتبار او می‌شناسی، و قبیله‌ی او می‌دانند که او را من و رفیقم ( اسماء بن خارجة ) نزد تو آورده ایم، پس تو را به خدا سوگندت دهم او را به من ببخش چون من دشمنی مردم این شهر و خانواده‌ی او را برای خویشتن خوش ندارم .‌» ابن زیاد وعده داد که وساطت او را بپذیرد، سپس پشیمان شد و تصمیم به کشتن هانی گرفت و دستور داد در همان حال هانی را حاضر کنند و گفت: «او را به بازار ببرید و گردنش را بزنید .‌» پس هانی را بیرون آورده تا او را به جایی از بازار بردند که در آنجا گوسفند می‌فروختند، و هانی دست بسته بود و فریاد می‌زد ؛ ای قبیله‌ی مذحج کجایید و امروز مذحج برای من نیست ! و کجاست قبیله‌ی مذحج و به این ترتیب به قبیله‌ی مذجح استغاثه می‌کرد و کسی به دادش نمی‌رسید چون دید کسی یاریش نمی‌کند دست خود را کشیده ریسمان را باز کرد و گفت: «آیا عصایی یا خنجری یا سنگی یا استخوانی نیست که انسان بتواند به وسیله‌ی آن از خود دفاع کند ؟‌» ( مأمورین ) به سرش ریختند و محکم او را بستند. آن گاه به او گفتند: «گردنت را بکش ( تا سرت را بزنیم )» گفت: «من در دادن جان به شما بخشش نکنم و در گرفتن آن شما را یاری ننمایم،‌» پس یکی از غلامان ترک ابن زیاد که رشید نام داشت با شمشیر به گردنش زد ولی کارگر نشد، هانی گفت: «بازگشت به سوی خدا است، بار خدایا به سوی رحمت و خشنودی تو،‌» سپس شمشیر دیگری به او زد و آن جناب را کشت رحمة الله و رضوانه علیه و جزاه الله عن الاسلام و اهله خیر الجزاء .( رسولی محلاتی، 1374، 283 ) 2-1-29. عبیدالله سرهای مطهر مسلم و هانی را به شام فرستاد عبیدالله بن زیاد پس از شهادت مسلم و هانی دستور داد بدنهای مطهرشان را وارونه در کناسه‌ی کوفه به دار آویختند و سرهای مقدس آن دو را به شام و دربار اربابش یزید بفرستند ؛ و آنها را به همراه دو نفر به نامهای هانی بن ابی حیه وادعی، و زبیر بن ارواح به نزد یزید فرستاد، و نامه ای هم به او نوشت به این مضمون: «مسلم بن عقیل در خانه‌ی هانی بن عروة پنهان شد و من با گماشتن جاسوسها و به کار بردن نیرنگ آن دو را به چنگ آورده و دستگیر کردم و گردن زده و سرهای ایشان را به همراه این دو نفر به نزد تو فرستادم و دنباله‌ی داستان و تفصیل آن را می‌توانی از آن دو بپرسی تا برای تو گزارش کنند .» (قرشی، 1372، 414: ج2 )یزید بن معاویه نیز همان گونه که انتظار می‌رفت پاسخ تشکر آمیز و حاوی تقدیری فراوان از این جنایتی که انجام داده بود برای او نوشت و در پایان آن نوشت: «برای من خبر رسیده که حسین بن علی تصمیم سفر به عراق دارد، و تو باید دیده بانها و جاسوسها را بگماری و کاملاً مواظب اوضاع باشی، و مردم را به صِرف اتهام و گمان به زندان افکنی، و هر روز گزارش کارها را چه خیر و چه شرّ برای من بنویسی . ( رسولی محلاتی، 1374، 290-289 ) 2-1-30. حرکت امام حسین (ع) به سوی عراق علت انتخاب عراق در عین آنکه کوفه از نظر بافت اجتماعی به اختلاف عمیقی دچار بود و از نظر روحی و ایمانی عموماً به افرادی سست عنصر و پیمان شکن و بی وفا مشهور بودند، ولی با این حال موقعیت جغرافیایی و نظامی وسیاسی و اقتصادی آن شهر، حتی از نظر وجود شیعیان واقعی خاندان علی (ع)، موقعیت ممتازی داشت که شهرهای دیگر چنین موقعیتی نداشتند . 1 . از نظر جغرافیایی کوفه در آن زمان نسبت به کشورهای ایران و حجاز و شام و روم شرقی مرکزیتی داشت، و از نظر نظامی نیز به خاطر همین مرکزیتی که داشت بیشترین نیروها در کوفه و حوالی آن متمرکز بودند . از نظر سیاسی نیز پیوسته مورد توجه خلفاء بوده و از زمان عمر که سرزمین عراق فتح شد و کوفه مقرّ سربازان و فرماندهی لشکر اسلام گردید روز به روز به اهمیت و وسعت آن افزوده می‌شد، و گذشته از اینکه پایگاه لشکر اسلام بود از نظر در آمد و وضع اقتصادی و صنعت و صدور خرما و میوه به جاهای دیگر مقام والایی داشت به طوری که می‌نویسند در زمان معاویه یکی از منابع مهم مالیاتی بود و مالیات کوفه و اطراف آن برای معاویه در سال پنجاه هزار هزار درهم بود واز «بطائح‌» نیز که قسمتی مابین واسط و بصره بود پنج هزار درهم مالیات برای او می‌فرستادند . و چنانچه می‌دانیم عباسیان نیز برای اولین بار دولت خود را در عراق تشکیل داده و از آنجا برای فتح شام و سایر بلاد اقدام کرده و موفق شدند حدود پانصد سال بر کشورهای اسلامی حکومت کنند . قیامهای شیعیان و علویان مانند قیام سلیمان بن صرد و مختار و زید بن علی ودیگران نیز از کوفه شروع شد و از این نظر مرکزیتی داشت . 2 . کوفه تنها شهری بود که نسبت به امویان و بخصوص معاویه بیش از شهرهای دیگر بغض و کینه در دل داشتند، و در صدد بودند تا به هر وسیله که می‌توانند انتقام خود را از این شجره‌ی خبیثه بگیرند . این بدان جهت بود که کوفه در زمان امیرالمؤمنین (ع) و سالها قبل از آن مرکز حکومت آن منطقه بود و باج و خراج ها به آنجا می‌آمد و مرکز عزل و نصبها و دخل و خرجها همه آنجا بود ؛ و به خاطر سستی و بی حالی مردم در زمان حکومت علی (ع) این مرکزیت با حیله گری معاویه و رسیدن او به حکومت، همگی به دمشق و شام منتقل گشته بود، و سالها مردم کوفه حسرت گذشته‌ی خود را می‌خوردند، و پیوسته کینه‌ی حکّام شام و بخصوص معاویه را در دل گرفته و در صدد انتقام بودند . معاویه نیز به جای تسکین آنها به این حقد و کینه ها دامن زده و هر روز به نوعی مردم کوفه را تحت فشار و آزار بیشتری قرار می‌داد، و با نصب حاکمان بی رحم و خونخوار و سنگدلی همچون مغیرة بن شعبه و زیاد بن ابیه قساوت و بی رحمی و ظلم و ستم را در آنها شایع کرده و به انحاء مختلف آنها را در تنگناهای زندگی و محرومیتهای اقتصادی قرار داده بود، وبا مرگ معاویه کوفه به کانون انفجار و کوه آتشفشانی تبدیل شده بود که هر روز انتظار قیام و انفجار در آن می‌رفت و کوچکترین وسیله می‌توانست مردم آن شهر را به قیام بر ضد امویان وادارد . و امام (ع) با اطلاع از این وضع روحی و آمادگی مردم آن شهر، خواست تا ازاین آمادگی به نفع اسلام بهره برداری کرده، و قوانین پایمال شده‌ی اسلام را که می‌رفت تا با ادامه‌ی حکومت امویان به کلی مضمحل گردد زنده کند و اگر موفق شود حکومت اسلام را نیز از آنها و جایگاه مقدس خلافت رسول خدا (ص) را از بوزینگان ناپاکی همچون یزید بن معاویه پاک سازد، و اگر موفق نشود لااقل مخالفت خونین خود را با آن حکومت ننگین به گوش جهان اسلام برساند . اگر براستی مردم کوفه مقاومت می‌کردند و از تهدیدها و ارعابهای پسر زیاد نمی‌هراسیدند و مردانه در رکاب مسلم بن عقیل پایمردی می‌نمودند بدون شک به پیروزی می‌رسیدند و حکومت را با رهبری امام (ع) از امویان می‌گرفتند . متأسفانه همان بوقلمون صفتی و بُزدلی مردم، زمینه را برای جنایتهای عبیدالله فراهم نمود. 3 . سومین جهتی که موجب گردید تا امام (ع) کوفه را برای قیام مقدس خود انتخاب کند همان دعوت گسترده‌ی مردم آن شهر از آن بزرگوار بود که چنین دعوتی با این وسعت و گستردگی از آن حضرت، از شهرهای دیگر به عمل نیامده بود، و امام (ع) از هر نظر خود را موظف می‌دانست که به دعوت آنان پاسخ دهد، و روی وظیفه‌ی الهی، که خود بهتر می‌دانست، دعوت آنها را بی پاسخ نگذارد و چنان کرد که می‌دانیم . ( رسولی محلاتی، 1374، 327-325 ) در اینجا چند روایت درباره‌ی حرکت امام حسین (ع) به سوی عراق را ذکر می‌کنیم که می‌تواند مقدمه ای برای بحثهای آینده باشد: 1 . ابن اثیر و دیگران از عبدالله بن عباس و جعفربن سلیمان ضبعی از امام حسین (ع) روایت کرده اند که فرمود: «به خدا سوگند مرا رها نخواهند کرد تا وقتی که قلبم را از درونم بیرون آورند، و چون این کار را کردند خداوند کسی را بر سرشان مسلّط گرداند که خوارشان سازد تا آنجا که از کهنه‌ی حیض زنان خوارتر گردند .‌»( ابن اثیر، 1374، 39: 4 ) 2 . در همان کتاب کامل ابن اثیر نقل شده که آن حضرت به عبدلله بن زبیر که علّت تصمیم او را از حرکت جویا شد فرمود: «براستی پدرم برای من حدیث کرد که شهر مکه را بزرگی است که به وسیله‌ی او حرمت این شهر شکسته شود، و من دوست ندارم که آن بزرگ من باشم . و به خدا سوگند اگر من دو وجب بیرون مکه کشته شوم بهتر دوست دارم تا یک وجب و هر چه دورتر باشم از مکه و کشته شوم پیش من محبوبتر است و بخدا سوگند اگر من در لانه‌ی جانوری از این جانوران باشم مرا بیرون آورده تا آنچه را خواهند نسبت به من انجام دهند و به خدا سوگند اینان همان گونه که یهودیان درباره‌ی شنبه راه تجاوز و ظلم را پیش گرفتند نسبت به من تعدّی و ظلم خواهند کرد .‌»( ابن کثیر، 1369، 169: 8 ). 2-1-31 خروج امام حسین(ع) از مکه به هر صورت امام حسین (ع) زیارت و وداع با خانه‌ی خدا را انجام داد و به همراه جمعی از یاران و نزدیکان و خاندانش که به گفته‌ی برخی، مردان آنها هشتاد و دو تن بودند از مکه خارج شد، و همانگونه که اهل تاریخ گفته اند عمرو بن سعید اشدق، که در آن وقت از طرف یزید فرماندار مکه بود، دسته ای از سربازان حکومتی را به سرکردگی برادرش یحیی بن سعید به تعقیب آن حضرت فرستاد تا مانع رفتن امام (ع) به سوی عراق گردند ولی پس از درگیری که میان آنها و همراهان امام به وقوع پیوست نتوانستند آن حضرت را از رفتن باز دارند و به ناچار به مکه بازگشتند و امام حسین (ع) نیز به راه خود ادامه داد. - ( رسولی محلاتی، 1374، 342 ) 2-1-32. برخورد با فرزدق شاعر شیخ مفید (ره) و دیگران از فرزدق روایت کرده اند که گوید: که در سال شصت هجری به همراه مادرم برای بجا آوردن حج به مکه می‌رفتم، پس همچنان که مهار شتر او را به دست داشتم و در حرم ( حدود مکه که جزء حرم است ) وارد شدم ناگاه حسین بن علی (ع) را دیدار کردم که با شمشیر و اسلحه از مکه بیرون می‌رود، پرسیدم: «این قطار شتر از کیست ؟‌» گفتند: «از حسین بن علی است،‌» پس به نزد آن حضرت آمدم و سلام کرده عرض کردم: «خداوند خواسته و آرزویت را در آنچه می‌خواهی روا سازد، پدر و مادرم به فدایت ای فرزند رسول خدا چه چیز تو را به شتاب واداشت که از انجام حج دست بازداری ؟‌» امام فرمود: «اگر شتاب نمی‌کردم گرفتار می‌شدم،‌» سپس به من فرمود: «تو کیستی ؟‌» عرض کردم: «مردی از عرب می‌باشم و به خدا سوگند بیش از این از من نپرسید‌» ( و تفتیش حال مرا ننمود ) سپس فرمود: «مرا از مردمی که در پشت سر داری ( مردم عراق ) آگاه کن ( که درباره‌ی یاری ما چگونه هستند ) ؟‌» من عرض کردم: «از مردِ آگاهی پرسیدی ( و من خوب آنها را می‌شناسم ) دلهای مردم با شماست ولی شمشیرهایشان با دشمنانتان می‌باشد و قضا ( وقدر الهی) از آسمان فرود آید و خدا آنچه را خواهد بجا آورد .‌» امام فرمود: «راست گفتی کار به دست خداست، و هر روزی در کاریست، پس اگر قضا ( و خواست خدا ) فرود آمد به آنچه ما می‌خواهیم و به آن خوشنودیم ( و بر طبق دلخواه ما بود ) پس خدای را بر نعمتهایش سپاس می‌گوییم و او خود نیروی شکرگزاریش را عنایت کند، و اگر بر دلخواه ما نشد پس دور نشود از خواسته‌ی خود آن کس که نیّتش حق باشد و پرهیزکاری پیشه کند .‌» من گفتم: «آری ( چنین است ) خداوند تو را به آنچه دوست داری برساند و از آنچه بیم آن داری برحذر دارد،‌» سپس پرسشهایی ( دینی ) از نذر و مناسک ( حج ) از آن حضرت کردم و او پاسخ مرا داد و آگاهم کرد، آن گاه اسب خود را به راه انداخت و فرمود: «درود بر تو و از همدیگر جدا شدیم .»( شیخ مفید، 1376، 68: 2 ) 2-1-33. در تنعیم امام حسین (ع) همچنان بیامد تا به تنعیم ( تنعیم نام جایی است در سه مایلی مکه )رسید، در آنجا برطبق نقل شیخ مفید (ره) قافله ای را دید که از یمن می‌آمدند . پس شترانی از آنان برای بارهای خود و همراهانش کرایه کرد و به صاحبان شتر فرمود: «هر که از شما می‌خواهد با ما به عراق بیاید ما کرایه او را می‌دهیم و در زمان همراه بودنش به او نیکی کنیم، و هر که می‌خواهد در راه از ما جدا شود به هر اندازه که همراه ما باشد کرایه‌ی آن اندازه راه او را می‌پردازیم، پس گروهی از آنان با آن حضرت به راه افتادند، و گروهی دیگر از رفتن خودداری کردند . (همان منبع، 69 ) و بر طبق نقل طبری: کاروان مزبور حامل اموالی بود که از یمن به سوی شام می‌رفت و والی یمن که نامش بجیر بن یسار بود آنها را برای یزید می‌فرستاد، و امام (ع) دستور داد آن اموال را مصادره کنند و به ساربانها هم فرمود هر کس می‌خواهد همراه ما بیاید، ما کرایه اش را می‌پردازیم، و هرکس می‌خواهد از همین جا باز گردد . ( طبری ،1374، 218: 6 ). 2-1-34. در منزل «زرود‌» و رسیدن خبر شهادت مسلم به امام حسین شیخ مفید (ره) و دیگران نوشته اند که چون امام (ع) به منزل «زرود‌» رسید خبر شهادت مسلم بن عقیل به او رسید و سبب شد تا آن حضرت سخت اندوهگین شود، و تفصیل آن را شیخ مفید (ره) این گونه نقل کرده و گوید: که عبدالله بن سلیمان و منذربن مشمعل که هر دو از طایفه‌ی بنی اسد بودند روایت کنند و گویند: که چون ما حج بجای آوردیم اندوهی نداشتیم جز اینکه در راه به حسین (ع) برسیم و بنگریم سر انجام کارش به کجا می‌کشد، پس به سوی کوفه به راه افتادیم و شتران خود را به شتاب می‌راندیم تا در منزل زرود به آن حضرت رسیدیم، و چون نزدیک به او شدیم مردی را از اهل کوفه دیدیم که می‌آید و چون حسین (ع) را دیدار کرد راه خود را کج کرد و حسین (ع) ایستاد، گویا می‌خواست او را ببیند و چون دید آن مرد راه را کج کرد رهایش کرد و به راه افتاد . ما نیز به دنبال آن حضرت به راه افتادیم، پس یکی از ما گفت: «نزد این مرد برویم و از اوضاع و احوال کوفه از او بپرسیم؛ زیرا خبر کوفه نزد اوست .‌» ما به سوی آن مرد رفته تا به او رسیدیم و گفتیم: «السلام علیک‌» گفت: «و علیکم‌» به او گفتیم: «ای مرد از چه قبیله ای هستی ؟‌» گفت: «از قبیله بنی اسد .‌» بدو گفتیم: ما نیز از بنی اسد هستیم، تو کیستی ؟ گفت من بکربن فلان هستم، ما نیز نسب خود را برای او بیان داشتیم ( و پس از اینکه همدیگر را شناختیم ) به او گفتیم: «ما را از مردمی که پشت سر گذاشتی آگاه کن .‌» گفت: «آری من از کوفه بیرون نیامدم تا مسلم بن عقیل و هانی بن عروه کشته شدند، و آن دو را دیدم که پاهاشان را گرفته و در بازار می‌کشیدند، پس ما برگشتیم تا به حسین (ع) رسیدیم و با او به راه افتادیم تا شامگاهی به منزل ثعلبیة فرود آمد . هنگامی که فرود آمد ما به نزد آن حضرت آمدیم و بر او سلام کردیم، پاسخ سلام ما را داد، ما به او عرض کردیم: «خدایت رحمت کند همانا نزد ما خبری است که اگر بخواهی آشکارا آن را برای تو بگوییم، و اگر خواهی پنهانی ؟‌» حضرت نگاهی به ما و اصحاب خود کرد سپس فرمود: «پرده ای میان من و ایشان نیست و اینان همگی محرم اسرار من هستند و رازی را از ایشان پوشیده ندارم .‌» به او گفتم: «آیا دیدی آن سواری که امروز عصر با او رو به رو گشتی ؟‌» فرمود: «آری و من می‌خواستم از او پرسش ( اوضاع و احوال را ) بکنم .‌» گفتیم: «به خدا ما به خاطر تو از او خبرگیری کردیم و از پرسش کردن شما را کفایت نمودیم، و او مردی بود از قبیله‌ی ما خردمند و راستگو و دانا، و او به ما خبر داد که قبل از اینکه از کوفه بیرون بیاید مسلم و هانی را کشتند و آن مرد خود دیده بود که پاهای آنها را گرفته و بدنهاشان را در بازار می‌کشیدند .‌» حسین (ع) فرمود: «انا لله و انا الیه راجعون‌» رحمت خدا بر ایشان باد .‌» پس به او عرض کردیم: «ما تو را سوگند می‌دهیم درباره‌ی جان خود و خاندانت که از همین جا بازگردی زیرا که تو در کوفه یاور و شیعه نداری، بلکه می‌ترسیم همه‌ی آنها در کار آزار و زیان تو باشند ؟‌» آن حضرت نگاهی به پسران عقیل کرد و فرمود: «چه می‌اندیشید همانا مسلم کشته شد ؟‌» آنان گفتند: «به خدا ما باز نگردیم تا انتقام خون خود را بگیریم یا آنچه او چشید ما هم بچشیم .‌» حسین (ع) رو به ما کرد و فرمود: «پس از اینان خیری در زندگی نیست‌»، ما ( از این سخن ) دانستیم که تصمیم به رفتن ( به این راه ) دارد ( و چیزی جلوگیر او نخواهد شد ) ما به او عرض کردیم: «خداوند آنچه خیر است برای تو پیش آورد .‌» فرمود: «خدا شما را رحمت کند،‌» همراهان آن حضرت عرض کردند: «به خدا تو مانند مسلم بن عقیل نیستی و اگر به کوفه در آیی مردم به سوی تو بشتابند و یاریت کنند .‌» حضرت خاموش شد و پاسخی نداد . (شیخ مفید، 1376، 75-74: 2 ). 2-1-35. در منزل شراف شیخ مفید (ره) می‌گوید که امام (ع) به منزل شراف رسید . چون سحرگاه شد به جوانان خود دستور داد آب بسیار بردارند، سپس به راه افتاد و تا نیمه‌ی روز راه رفت . و همچنان که به راه می‌رفت مردی از همراهان گفت: «الله و اکبر‌» حسین (ع) نیز فرمود: «الله و اکبر .‌» آن گاه فرمود: «چرا تکبیر گفتی ؟‌» عرض کرد: «درختان خرما دیدم،‌» گروهی از اصحاب گفتند: «به خدا اینجا سرزمینی است که ما هرگز درخت خرما در آن ندیده ایم،‌» حسین (ع) فرمود: «پس چه می‌بینید ؟‌» گفتند: «به خدا می‌بینیم گوشهای اسب است .‌» فرمود: «من نیز به خدا همان را می‌بینم .» سپس فرمود: «ما در اینجا پناهگاهی نداریم که به آن پناه بریم و آن را پشت سر قرار داده و از یک رو با این لشکر روبه رو شویم ؟‌» ما گفتیم: «چرا این منزل ذوحسم که در سمت چپ شماست، اگر به آنجا پیشی گیرید آنجا چنان است که شما می‌خواهید ( یعنی تپه ای هست که آن را پشت سر قرار داده و از یک سو با این لشکر که می‌رسند روبه رو خواهید شد .‌» پس آن حضرت سمت چپ راه را در پیش گرفت و ما نیز با او به آن سو رفتیم . و چون آنها دیدند ما راه را کج کردیم آنان نیز راه خود را به سوی ما کج کردند . پس آنان برای به چنگ آوردن آن پناهگاه به سوی ذی حسم پیشی گرفتند، و ما از آنان پیشی جسته آن مکان را در تصرف خویش در آوردیم، حسین (ع) دستور داد خیمه ها و چادرها را در آنجا برپا کردند . آن لشکر رسیدند و نزدیک هزار نفر سوار همراه حرّ بن یزید تمیمی بودند، پس بیامد تا با لشکر خود در گرمای طاقت فرسای نیمه روز در برابر حسین (ع) ایستاد، و حسین (ع) با یاران خود عمامه ها بر سر بسته شمشیرها را به گردن آویزان نموده بودند . حضرت ( که آثار تشنگی در لشکر حرّ دید ) به جوانان خود فرمود: «این مردم را آب دهید و سیرابشان کنید، و دهان اسبشان را نیز تر کنید .‌» پس آنان چنان کردند، و پیش آمده کاسه ها و جامها را از آب پر کرده نزدیک دهان اسبها می‌بردند، و همین که سه دهن یا چهار یا پنج دهن می‌خوردند از دهان آن اسب دور می‌کردند و اسب دیگری را آب می‌دادند تا همه را به این کیفیت آب دادند . علی بن طعان محاربی گوید: «من آن روز در لشکر حرّ بودم و آخرین نفری بودم که دنبال لشکر به آنجا رسیدم، چون حسین (ع) تشنگی من و اسبم را دید فرمود: «راویه را بخوابان‌» ( راویه به معنای شتر آبکش، و به معنای مشگ آب نیز آمده، ( علی بن طعان گوید: «راویه پیش من به معنای مشگ بود ( و مراد آن حضرت شتر آبکش بود، از این رو من مقصود او را نفهمیدم، امام (ع) که متوجه شد من نفهمیدم ) فرمود: «ای پسر برادر، شتر را بخوابان،‌» من شتر را خواباندم فرمود: «بیاشام‌» من هر چه می‌خواستم بیاشامم آب از دهان مشگ می‌ریخت، حسین (ع) فرمود: سر مشگ را بپیچان،‌» من ندانستم چه بکنم، پس آن جناب برخاست و آن را پیچاند پس آشامیدم و اسبم را نیز سیراب کردم . به هر صورت حرّ با لشکریانش در برابر امام (ع) و یارانش ایستاد تا هنگام نماز ظهر شد، در اینجا امام (ع) به حجاج بن مسروق دستور داد اذان نماز گوید، و پس از آن امام (ع) به خیمه رفت و لباس پوشید و نعلینی بر پا کرد و برای نماز بیرون آمد، آن گاه ایستاد و پس از حمد و ثنای الهی آنها را مخاطب ساخته فرمود: «ای گروه مردم من به نزد شما نیامدم تا آن گاه که نامه‌های شما به من رسید و فرستادگان شما به نزد من آمدند که به نزد ما بیا زیرا ما امام و پیشوایی نداریم، و امید است خدا به وسیله‌ی تو ما را راهنمایی کرده و حقیقت را فراهم آورد . پس اگر بر سر همان گفته ها و سخن خود هستید من به نزد شما آمده ام، شما پیمان و عهدی به من بدهید ( و بیعت خود را با من تازه کنید ) که به سبب آن آسوده خاطر باشم، و اگر این کار را نمی‌کنید و آمدن مرا خوش ندارید از آنجا که آمده ام به همانجا باز می‌گردم . همگی خاموش گشته کسی از آنان سخن نگفت، حضرت، به اذان گو فرمود: «اقامه بگو،‌» و نماز بر پا شد، پس به حرّ فرمود: «آیا می‌خواهی تو هم با همراهان خود نماز بخوان ؟‌» عرض کرد: «نه، بلکه شما نماز بخوانید و ما نیز پشت سر شما نماز می‌خوانیم .‌» امام (ع) با ایشان نماز خواند، سپس به خیمه‌ی خود در آمد و اصحابش نزد او گرد آمدند، و حرّ نیز به جای خویش باز گشت و به خیمه ای که برای او در آنجا بر پا کرده بودند در آمد و گروهی از همراهانش به نزد او آمده و بقیه‌ی آنان به صف لشکر خود که در آن بودند بازگشتند، و هر مردی از آنان دهنه‌ی اسب خود را گرفته و در سایه‌ی آن نشست . چون هنگام عصر شد حسین (ع) دستور فرمود که آماده‌ی رفتن شوند، همراهان حضرت آماده‌ی رفتن شدند، سپس به منادی خود دستور داد برای نماز عصر آواز دهد و اقامه‌ی نماز گفته، امام حسین (ع) پیش آمده و ایستاد و نماز عصر خواند و چون سلام داد به سوی آن مردم برگشت و حمد و ثنای خدای را به جا آورد سپس فرمود: «ای گروه مردم اگر شما از خدا بترسید و حق را برای اهل آن بشناسید بیشتر موجب خشنودی خداوند از شما می‌باشد، و ما خاندان محمد (ص) هستیم و سزاوارتر به فرمانروایی بر شماییم از اینان که ادّعای چیزی کنند که برای ایشان نیست، و به زور و ستم در میان شما رفتار کنند، و اگر فرمانروایی ما را خوش ندارید و می‌خواهید درباره‌ی حق ما نادان بمانید، و اندیشه‌ی شما اکنون جز آن است که در نامه ها به من نوشتید و فرستادگان شما به من گفتند هم اکنون از نزد شما باز گردم ؟‌» حرّ گفت: «من به خدا نمی‌دانم این فرستادگان و این نامه ها که می‌گویی چیست !‌» حسین (ع) به عقبة بن سمعان فرمود: «ای عقبة بن سمعان آن دو خورجین که نامه‌های ایشان در آن است بیاور .‌» پس آن مرد دو خورجین پر از نامه و کاغذ بیرون آورد و جلوی آن حضرت ریخت، حرّ گفت: «ما از آن کسانی نیستیم که این نامه ها را برای شما نوشته اند، و ما تنها دستور داریم که چون تو را دیدار کردیم از تو جدا نشویم تا تو را در کوفه بر عبیدالله در آوریم .‌» حسین (ع) فرمود: «مرگ برای تو نزدیک تر از این آرزو است .‌» سپس رو به اصحاب خود کرد و فرمود: «سوار شوید،‌» همراهان آن حضرت سوار شده و درنگ کردند تا زنان نیز سوار شدند . آن گاه فرمود: - «بازگردید‌» همین که خواستند باز گردند لشکر حرّ از بازگشت آنان جلوگیری کرد، حسین (ع) به حرّ فرمود: «مادر به عزایت بنشیند از ما چه می‌خواهی ؟‌» حرّ گفت: «اگر کسی از عرب جز تو در چنین حالی که تو در آن هستی این سخن را به من می‌گفت من نیز هر که بود نام مادرش را به عزا گرفتن می‌بردم، ولی به خدا من نمی‌توانم نام مادر تو را جز به بهترین راهی که توانایی بر آن دارم ببرم.» حسین (ع) فرمود: «پس چه می‌خواهی ؟‌» گفت: «می‌خواهم شما را به نزد امیر ( یعنی عبیدالله ) ببرم‌» امام فرمود: «به خدا من همراه تو نخواهم آمد .» حرّ گفت: «من نیز به خدا دست از تو باز ندارم‌» و سه بار این سخنان میان آن حضرت و حرّ ردّ و بدل شد، و چون سخن میانشان بسیار شد حرّ گفت: «من دستور جنگ کردن با شما ندارم، و تنها دستور دارم از تو جدا نشوم تا شما را به کوفه ببرم اکنون که از آمدن به کوفه خودداری می‌کنید، پس راهی در پیش گیرید که نه به کوفه برود و نه به مدینه، و میانه‌ی من و شما انصاف برقرار گردد، تا من در این باب نامه ای به عبیدالله بنویسم، شاید خدا کاری را پیش آرد که سلامت دین من در آن باشد و آلوده‌ی به چیزی در کار شما نشوم، از اینجا روانه شو .‌» حرّبن یزید دانست آن حضرت تن به کشته شدن داده ولی تن به خواری و تسلیم شدن به پسر زیاد نداده، از این رو، به کناری رفت و با همراهان خود از یک سو می‌رفت، و حسین (ع) از سوی دیگر .( رسولی محلاتی، 1374، 361-356 ) (شیخ مفید، 82-78: 2 ) 2-1-36. امام حسین در قصر بنی مقاتل در اینجا امام حسین (ع) با چند تن از سرشناسان عرب دیدار کرد و روی وظیفه‌ی الهی خود، آنها را به یاری خویش دعوت کرد، ولی از آنجا که سعادت یارشان نبود هیچ یک از آنها سعادت یاری آن بزرگوار و شهادت در رکاب آن حضرت نصیبشان نگردید اگرچه برخی از آنها بعدها تا زنده بودند در آتش پشیمانی و حسرت می‌سوختند که از آن جمله عبیدالله بن حرّ جعفی بود . وی یکی از سوارکاران و دلاوران عرب و چنانچه گفته اند، از هواخواهان عثمان به شمار می‌رفت و در جنگ صفین نیز در لشکر معاویه بود ؛ و در مدح و ذمّ او سخن فراوان گفته شده و سرانجام او معلوم نیست. وی پس از شهادت امیرالمؤمنین (ع) در کوفه ساکن گشت، و به گفته‌ی خود که ( بعداً اظهار داشت ) قبلاً به همین منظور از کوفه خارج شده بود که ناچار به برخورد با امام (ع) و یاری آن حضرت نگردد. به هر صورت امام (ع) عبیدالله را به یاری خویش دعوت فرمود، ولی آن دور از سعادت دعوت آن بزرگوار را نپذیرفت، امّا در پایان گفتارش به امام عرض کرد: «من آماده‌ی مرگ نیستم ولی این اسب قیمتی خود را به شما تقدیم می‌کنم، و به خدا سوگند، آن چنان اسبی است که هر گاه براو سوار بوده ام چیزی را نخواسته ام جز آنکه به وسیله‌ی او به آن رسیده ام، و هیچ کس نتوانسته هنگامی که من بر او سوار بوده ام به من برسد و آن را به شما می‌دهم .‌» امام (ع ) به او فرمود: «ما برای اسب و شمشیر تو نیامده بودیم ولی اکنون که حاضر به یاری ما نیستی این نصیحت مرا بشنو و چنان کن که فریاد غربت ما را نشنوی و برخورد ما را با دشمن نبینی که به خدا سوگند هرکس فریاد غربت و نصرت خواهی ما را بشنود و ما را یاری نکند خداوند او را به صورت در آتش جهنم بیفکند .‌» عبیدالله سر را به زیر انداخت و با آهنگی آهسته که حکایت از شرم او می‌کرد گفت :« اما این کار هرگز نخواهد شد .‌» ( ابن اثیر، 1374، 50: 3. ابی مخنف، 1393، 176 ) و در همین منزل «قصر بنی مقاتل‌» با شخص دیگری به نام «عمرو بن قیس مشرفی» دیدار کرد که به همراه پسر عمویش در آنجا توقف کرده بودند، و چون امام (ع) را دیدند جلو آمده و بر آن حضرت سلام کردند، و امام (ع) از آنها پرسید: «آیا برای یاری ما آمده اید؟‌» عمرو بن قیس پاسخ داد: «نه، من عیالوارم و به همراه ما اموالی از مردم هست که باید آنها را به صاحبانش برسانیم و سرنوشت آمدن به همراه شما روشن نیست .» و بدین ترتیب از یاری آن حضرت عذر خواستند و امام (ع) آنها را نیز نصیحت کرد و به آنان فرمود: «بروید تا صدای غربت مرا نشنوید و سیاهی لشکر و شبح ما را نبینید که هر کس صدای غربت مرا بشنود یا شبح لشکریان ما را ببیند و ما را اجابت نکند و به کمک و یاری ما نیاید بر خدای عزوجل حقّ است که او را با صورت در آتش دوزخ افکند . ( رسولی محلاتی، 1374، 370-368 ) 2-1-37. آخرین منزل در کربلا آن شب نیز که شب دوم ماه محرم سال 61 بود سپری شد و طلوع فجر دمید، امام حسین (ع) با همراهان پیاده شدند و نماز صبح را بجای آوردند و سپس سوار شده و با شتاب به راه خود ادامه دادند . در اینجا لشکریان حرّ با محاصره نمودن و مانع شدن از مسیر سعی داشتند کاروان امام (ع) را به سمت راست بیابان که به کوفه منتهی می‌شد ببرند ولی امام (ع) اعتنایی به آنها نکرده و راه چپ را در پیش گرفت، این ماجرا چند بار تکرار شد تا به گفته‌ی برخی از محاذی کوفه گذشتند و راه نینوی را در پیش گرفتند، و همچنان پیش رفتند تا به آن سرزمین رسیدند . در این وقت از دور سواری را مشاهده کردند که از سوی کوفه می‌آید، با مشاهده‌ی آن سوار همگی به انتظار ایستادند و چون سوار رسید به نزد حرّ رفته بر او سلام کرد و نامه ای به او داد که از عبیدالله زیاد بود و در آن نوشته بود: «پس از اینکه نامه‌ی من به تو رسید و فرستاده‌ی من برتو در آمد کار را بر حسین سخت بگیر و در تنگنا و فشار قرار ده و او را در سرزمینی برهنه بدون قلعه و پناهگاه و در جای بی آبی فرود آر، و من به فرستاده‌ی خود دستور داده ام از تو جدا نگردد تا خبر انجام فرمان مرا بیاورد . با خواندن آن دستور، حرّ بن یزید مضمون آن را برای امام (ع) و همراهان باز گفت و بر آنها سخت گرفت که فرود آیند، همراهان امام (ع) گفتند: «بگذار ما در نینوی یا غاضریه یا شفیّه فرود آییم ؟‌» حرّ گفت: «نمی‌توانم چنین اجازه ای بدهم زیرا این فرستاده‌ی امیر است که به عنوان جاسوس ایستاده تا خبر انجام دستور را به او برساند.» در اینجا زهیر بن قین به سخن آمد و گفت: «سوگند به خدا که براستی در آینده به وضعی سخت تر از این مواجه خواهید شد ای فرزند رسول خدا، و براستی که جنگ با این گروه در این ساعت برای ما آسانتر است از جنگ و کارزار با آنها که پس از این به نزد ما خواهند آمد، که به جان خودم سوگند در روزهای آینده لشکریانی به جنگ ما خواهند آمد که ما را یارای کارزار با آنها نیست.‌» امام فرمود: «من آغاز به جنگ با آنها نمی‌کنم .‌» در نقل دیگری است که امام (ع) رو به حرّ کرد و فرمود: «اندکی دیگر ما را پیش ببر .‌» چون مقداری راه رفتند به سرزمین کربلا رسیدند . در اینجا حرّ و همراهانش پیش آمده و به سختی مانع پیشروی آن حضرت شدند، امام (ع) نام آن زمین را پرسید و آنان عرض کردند: «نامش‌» «کربلا‌» است.‌» در این وقت اشک در دیدگان آن حضرت حلقه زد و فرمود: «بار خدایا به تو پناه می‌برم از کرب – یعنی اندوه – و بلاء یعنی گرفتاری . ( مقرّم، 1387، 192 . قرشی، 1371، 91: 3، و دمیری، 1383، 60: 1 ) 2-1-38. نخستین سخنرانی امام حسین (ع) در کربلا در پاره ای از تواریخ آمده که چون امام (ع) در سرزمین کربلا فرود آمد فرزندان و برادران و خاندان خود را گرد آورده و نگاهی به آنها کرد و فرمود: «بار خدایا ما خاندان پیامبر تو محمد (ص) هستیم که ما را بیرون رانده و از حرم جدّمان آواره ساختند، و بنی امیه برما ستم کردند . بار خدایا حق ما را بگیر و ما را بر گروه ستمکار یاری ده . سپس رو به یاران کرد و فرمود: «مردم بردگان دنیا هستند و دین لیسیدنی است بر روی زبان ایشان، تا مزه از آن می‌تراود آن را نگه می‌دارند، و چون بنای آزمایش شود دینداران اندکند . آن گاه حمد و ثنای الهی را به جا آورد و به رسول خدا درود فرستاد و فرمود: «کاری بر ما پیش آمد که خود می‌بینید، و براستی که دنیا دگرگون شده و وارونه گشته و خوبیهایش پشت کرده و چیزی از آن باقی نمانده است جز ته مانده ای مانند آن آبی که در تهِ ظرفی بماند و آن را دور ریزند ؛ و مانند چراگاه ناگوار و خطرناکی . مگر نمی‌بینید حق را که ( غریب مانده ) به آن عمل نمی‌شود و باطل را که از آن جلوگیری نمی‌شود، در اینجاست که مؤمن باید راغب دیدار خدای سبحان باشد، براستی که من مرگ را جز سعادت نبینم، زندگی با ستمکاران را جز رنجش دل و ستوه . ( بر طبق نقل طبری امام (ع) این سخنرانی را در منزل ذی حسم هنگامی ایراد فرمود که با لشکریان حرّ برخورد کرد، و طبق نقل برخی دیگر در روز چهارم محرم هنگامی که عمربن سعد وارد کربلا گردید، و آنچه را ما اختیار کردیم بر طبق نقل لهوف و عقد الفرید و حلیة الاولیاء و مجمع الزوائد هیتمی است . ( مقرّم، 1387، 194 ) در اینجا بود که زهیر بن قین برخاست و عرض کرد: «ای فرزند رسول خدا سخنت را شنیدیم، و اگر قرار بود دنیا ابدی برای ما پایدار باشد و ما برای همیشه در آن بمانیم باز هم قیام در راه تو را انتخاب کرده و برمی گزیدیم ( تا چه رسد به این چند روز ناپایدار ) . پس از آن بُریر بن خضیر برخاست و عرض کرد: «ای فرزند رسول خدا براستی که خدا به وسیله‌ی تو بر ما منّت نهاد که در پیش رویت کارزار نموده تا در راه تو اعضای بدن ما تکه تکه شود و به دنبال آن، جدّت در روز قیامت شفیع ما گردد. نافع بن هلال و دیگران نیز برخاستند و هر کدام به همین منظور سخنانی اظهار کرده و مراتب وفاداری و پایداری خود را در راه یاری آن حضرت اعلام داشتند . ( رسولی محلاتی، 1374، 374-373 ) 2-1-39 در کربلا چه گذشت ...!؟ مأموریت عمربن سعد برای جنگ با امام حسین (ع)عمر، پسر سعد بن وقاص بود که در اسلام سابقه‌ی درخشانی داشت، و سعد از معدود مسلمانانی بود که در سالهای نخست بعثت رسول خدا (ص) مسلمان شده و در راه دین شکنجه و محرومیت دیده بود، و فتح ایران و بنای کوفه به دست او انجام شد . ولی مانند بسیاری از یاران رسول خدا (ص) علاقه‌ی به دنیا بر او غالب گشت و در ماجرای خلافت امیرمؤمنان (ع) با آن حضرت بیعت نکرد و در سال 55 یا 58 ه رخت از این جهان بربست. عمر بن سعد گرچه به خاطر شخصیت و معروفیت پدرش نام و نشانی داشت اما مرد دنیا پرست و بُزدلی بود ؛ و بر طبق روایاتی که از رسول خدا (ص) و امیرالمؤمنین (ع) نقل شده او را نکوهش کرده اند و شخصیتی نداشت . از این رو می‌گویند پدرش سعد نیز از او خوشنود نبود و وصیت کرده بود از ارثیه‌ی خود چیزی به او ندهند . (قرشی، 1371، 106: 3 ) پیش از ورود امام (ع) به سرزمین کربلا عبیدالله زیاد عمر بن سعد را مأمور کرده بود با چهار هزار نفر از مردم کوفه برای باز پس گرفتن شهر «دشتبه‌»، یکی از شهرهای استان همدان که دیلمان به آنجا حمله کرده و آنجا را گرفته بودند، بروند ؛ و فرمان حکومت ری را نیز به نام او صادر کرده بود، و عمر بن سعد نیز برای انجام مأموریت خود از کوفه خارج شد و با لشکریان خود در «حمام اعین‌» ( جایی در اطراف کوفه ) اردو زده بود، و برای رفتن به جانب ری آماده می‌شد . عبیدالله بن زیاد که از پاسخ ندادن امام حسین (ع) به نامه‌ی رذیلانه و جنایت بارش خشمگین شده و تصمیم به جنگ با آن حضرت را گرفته بود به دنبال شخصی می‌گشت تا او را مأمور به این کار کند . به همین سبب بلافاصله عمر بن سعد را طلبید و به او گفت: «نخست باید به جنگ حسین بروی و چون از کار او فراغت یافتی به دنبال مأموریت خود بروی .‌» علت این انتخاب هم روشن بود زیرا عبیدالله به دنبال کسی می‌گشت تا مأمور این کارش کند که دارای نام و نشانی باشد و قدری از بار سنگین جنایت او بکاهد . عمر بن سعد گفت: اگر ممکن است مرا معذور دار ودیگری را به این کارگسیل دار.عبیدالله گفت: «پس فرمان حکومت ری را به ما بازده !» عمر بن سعد در محذور سختی دچار گشت، و در فکر فرو رفت و برای تصمیم گیری در این کار یک شب مهلت خواست و در آن شب نزدیکان خود را جمع کرد و با آنها به مشورت پرداخت، و همگی او را از رفتن به کربلا منع کردند، و از جمله‌ی آنها خواهر زاده اش حمزه، پسر مغیرة بن شعبه بود که به او گفت: «تو را به خدا سوگند می‌دهم که مبادا به جنگ حسین بروی زیرا نافرمانی خدا را کرده و رَحِم خود را قطع خواهی کرد، و به خدا سوگند اگر همه‌ی دنیا و اموال و سلطنت از آنِ تو باشد و آنها را از تو برگیرند برای تو بهتر است از اینکه آلوده به خون حسین (ع) خدای را دیدار کنی (ودستت به خون آن حضرت آلوده گردد )و عمر بن سعد در پاسخش گفت:« این کار را خواهم کرد .‌» به نزد عبیدالله زیاد آمده و آمادگی خود را برای رفتن به کربلا به اطلاع او رسانید و همان روز با همان چهار هزار نفر به جانب کربلا حرکت کرد . (در برخی از نقلها است که عبیدالله عمر سعد را با نه هزار نفر به کربلا فرستاد )همانگونه که محدث قمی (ره) در نفس المهموم ذکر کرده و در تواریخ آمده است تصمیم عبیدالله به جنگ با امام (ع) و خواستن عمربن سعد برای رفتن به کربلا، همگی پس از این بوده که امام (ع) پاسخ نامه‌ی آن جنایتکار را نداد و سبب خشم او گردید . ولی این مطلب بعید به نظر می‌رسد، زیرا عموم اهل تاریخ نوشته اند ورود امام (ع) به کربلا روز دوم محرم بوده و ورود عمر بن سعد نیز روز بعد از آن یعنی روز سوم ماه محرم ( ابی مخنف، 1393، 183، شیخ مفید ، 1376، 86: 2 ) بوده است و انجام همه‌ی این کارها، یعنی نامه نگاری حرّ بن یزید به عبیدالله و ارسال نامه از طرف او به امام (ع) و گزارش نامه رسان از ندان پاسخ از طرف امام (ع) و خواستن عمر بن سعد و ... در یک شبانه روز بعید به نظر می‌رسد . والله العالم. ( رسولی محلاتی، 1374، 380-376 ) 2-1-40. ورود عمربن سعد به کربلا و دنباله‌ی ماجرا به هر صورت پسر سعد وقاص با چهار هزار یا بیشتر از لشکریان وارد کربلا شد و نخستین کاری که انجام داد آن بود که تصمیم گرقت کسی را به نزد امام (ع) بفرستد . و به همین منظور به یکی از همراهان خود به نام عزرة بن قیس احمسی (در کتاب ارشاد مفید به جای «عزرة‌» عروة ذکر شده، ولی در سایر تواریخ «عزرة‌» است ) گفت: «به نزد حسین برو و بپرس برای چه به اینجا آمده ای ؟ و چه هدفی داری ؟‌» عزرة که خود از کسانی بود که برای آمدن امام (ع) به کوفه نامه نوشته بود و آن حضرت را به آمدن به آن شهر دعوت کرده بود از رفتن به نزد آن حضرت شرم کرد و عذر خواست . عمربن سعد به دیگر سرکردگان لشکر که همه‌ی آنها برای امام (ع) نامه نوشته بودند پیشنهاد رفتن به سوی امام را کرد و همه‌ی آنها از انجام آن خودداری کردند و معذرت خواستند . در این وقت شخصی به نام کثیر بن عبدالله شعبی، که مردی بی باک و جسور و خونریز بود برخاست و گفت: «من می‌روم و اگر بخواهی او را غافلگیر کرده و به قتل می‌رسانم !‌» عمر سعد بدو گفت: «نمی‌خواهم او را غافلگیرانه به قتل برسانی ولی به نزد وی برو و بگو برای چه به اینجا آمده‌ای؟‌» کثیر به دنبال مأموریت به طرف خرگاه امام (ع) روان شد و دنباله‌ی حدیث چنانچه در ارشاد مفید (ره) آمده این گونه است که کثیر به نزد آن حضرت آمد و چون أبوثمامه‌ی صائدی (که از یاران سیدالشهداء (ع) بود) او را دید عرض کرد: «خدا کارت را به نیکی پایان دهد ای ابا عبدالله بدترین مردم زمان و بی باک ترین و خونریز ترین آنان به نزد تو می‌آید و سپس برخاسته سر راه او آمد و گفت: «اگر می‌خواهی نزدیک بیایی شمشیرت را بگذار !‌» او گفت: «نه به خدا این کار را نمی‌کنم جز این نیست که من فرستاده‌ی پسر سعد هستم پس اگر سخن مرا بشنوید پیغامی که آورده ام به شما باز گویم و اگر نپذیرید، باز گردم !‌» ابوثمامة گفت: «پس من قبضه‌ی شمشیر تو را نگه می‌دارم آن گاه سخنت را باز گو ؟» گفت: «نه به خدا دست تو به آن نخواهد رسید،‌» ابوثمامة گفت: «پس پیغامت را به من بگو تا من برسانم ولی من نمی‌گذارم تو نزدیک به آن جناب بشوی، زیرا تو مرد تبهکاری هستی !‌» و پی در پی به یکدیگر دشنام داده و کثیر بدون نتیجه به سوی عمربن سعد بازگشت و جریان را به او گفت . پس عمر قرّة بن قیس حنظلی را پیش خواند و گفت: «ای قرّة وای بر تو، برو حسین را دیدار کن و بپرس برای چه به اینجا آمده ؟ و چه می‌خواهد ؟‌» قرّة به نزد آن حضرت آمد، چون حسین (ع) او را بدید فرمود: «آیا این مرد را می‌شناسید ؟‌» حبیب بن مظاهر گفت: «آری این مردی است از قبیله‌ی حنظلة تمیم و خواهر زاده‌ی ماست و من او را مردی خوش عقیده می‌دانستم و باور نداشتم که در این معرکه حاضر گردد .‌» پس نزدیک آمد و پیغام عمر بن سعد را رساند، حسین (ع) فرمود: «مردم شهر شما به من نوشتند به اینجا بیایم پس اگر آمدن مرا خوش ندارید من باز می‌گردم.» سپس حبیب بن مظاهر به او گفت: «وای بر تو ای قرّة کجا به نزد مردم ستمکار بازگردی ( اینجا بمان ) و یاری کن این مردی را که به وسیله‌ی پدرانش خداوند تو را نیرو داد به سعادت و بزرگواری !‌» قرّة به حبیب گفت: «پیش صاحب خویش باز گردم و پاسخ این پیغام را برسانم آن گاه در این باره فکری کنم .‌» پس به سوی عمر بن سعد بازگشت و سخن آن حضرت را به او گفت عمر گفت: «امیدوارم خداوند مرا از جنگ و قتال با او آسوده کند .‌» ونامه هایی به عبیدالله زیاد نوشت بدین مضمون: بسم الله الرحمن الرحیم اما بعد، من هنگامی که به نزد حسین بن علی آمدم فرستادگان خود را نزد او فرستادم و از آمدن او به این سرزمین و آنچه می‌خواهد پرسش کردم ؟ حسین گفت: «مردم این شهرها به من نوشتند و فرستادگانشان پیش من آمدند و از من خواستند بدینجا بیایم، من هم آمدم، اکنون اگر آمدنم را خوش ندارند و اندیشه‌ی ایشان در این باره دگرگون شده از نزد ایشان باز گردم .‌» حسان بن قائد عبسی گوید که من نزد عبیدالله بن زیاد بودم که نامه‌ی عمر بن سعد به او رسید، چون نامه را خواند گفت: «اکنون که چنگال ما بر او بند شده می‌خواهد بگریزد ولی رهایی از برای او نیست !‌» و نامه ای به عمر بن سعد نوشت: «اما بعد نامه‌ی تو رسید و مضمون آن را دانستم پس بر حسین و همه‌ی همراهانش پیشنهاد کن با یزید بیعت کند و چون چنین کرد آن گاه درباره‌ی کار او اندیشه خواهم کرد . والسلام.»چون پاسخ نامه به عمر بن سعد رسید با خود گفت: «می‌ترسم که ابن زیاد سر سازش نداشته باشد ؟‌» و به دنبال آن نامه‌ی دیگری از ابن زیاد به عمر بن سعد رسید: «که میان حسین و یارانش و میان آب حایل شو تا اینکه یک قطره آب نچشند، چنانچه با آن مرد تقی زکی یعنی عثمان بن عفان چنین رفتار شد .‌» پس عمر بن سعد همان ساعت عمروبن حجاج را با پانصد سوار فرستاد تا کنار شریعه فرود آیند و میان حسین و یارانش و میان آب حایل شوند که یک قطره آب از آنجا بر ندارند، و این جریان سه روز پیش از کشته شدن حسین (ع) بود، و عبدالله بن حصین ازدی که میان قبیله‌ی بجیله آمده بود با آواز بلند فریاد زد: «ای حسین آیا این آب را ننگری که گویا در صفا و زلالی چون شکم آسمان است، به خدا قطره ای از آن نچشید تا از تشنگی بمیرید،‌» حیسن (ع) فرمود: : «بار خدایا او را تشنه کام بمیران و هرگز او را میامرز . حمید بن مسلم گوید :« به خدا من پس از واقعه‌ی کربلا در بیماریش او را عیادت کردم و سوگند بدان خدایی که شایسته‌ی پرستشی جز او نیست او را دیدم آب می‌خورد تا شکمش پر می‌شد، سپس آن را بر می‌گرداند و فریاد می‌زد: «تشنه ام، تشنه ام‌» دوباره آب می‌خورد تا شکمش پر می‌شد و بر می‌گرداند و فریاد تشنگی می‌زد و از تشنگی می‌سوخت و این کارش بود تا جانش به در آمد . خدایش لعنت کند . - ( طبری، 1374، 301-298: 7 ) 2-1-41. شمار لشکریان دشمن در تاریخ اینگونه آمده است که عبیدالله زیاد از هر راهی که می‌توانست مردم کوفه را بسیج کرد و پس از فرستادن عمر بن سعد هر روز لشکر تازه ای به سرکردگی یکی از افراد سرشناس کوفه به کربلا می‌فرستاد تا آنکه در شب عاشورا سپاه بزرگی در کربلا جمع شده بود که رقم آن را تا هشتاد هزار یا بیشتر نوشته اند ( قرشی، 1371، 120: 3 ) که مشهورترین آنها همان رقم سی هزار نفر است که در چند روایت از امام صادق و ائمه‌ی دیگر (ع) نیز نقل شده است . فرماندهان آنها نیز عبارت بودند از: عمربن سعد ( فرمانده کل ) حرّبن یزید، شبث بن ربعی، شمربن ذی الجوشن، حصین بن نمیر، حجار بن ابجر، عمرو بن حجاج و دیگران . و از نظر اسلحه می‌نویسند عبیدالله بن زیاد آنچه در توان داشت خرج کرده بود تا بهترین و بیشترین اسلحه‌ی روز را برای لشکریان شیطانی خود تهیه کند و چنانچه نقل شده است متجاوز از ده روز تمام، همه‌ی اسلحه سازان کوفه برای تهیه و ساخت و ساز اسلحه شب و روز برای لشکر عبیدالله کار می‌کردند .(رسولی محلاتی، 1374، 386-385) 2-1-42 شمار لشکر امام حسین (ع) درباره‌ی رقم یاران امام حسین (ع) نیز میان تاریخ نویسان اختلاف است، و بیشترین رقمی را که مسعودی در مروج الذهب نوشته پانصد نفر سوار و حدود یکصد نفر پیاده بوده است. ( مسعودی، 1365، 90: ج2 )که این تنها گفته‌ی او است و دیگری چنین رقمی را ذکر نکرده، و در قول دیگری که از عمار دهنی از امام باقر (ع) روایت شده عدد آنها چهل و پنج نفر سواره و یکصد نفر پیاده بوده و این قولی است که از علمای اهل سنت نقل شده است . ( ابن کثیر، 1369، 197: ج8 ) قول دیگر را ابن شهر آشوب در مناقب ذکر کرده آن هفتاد و دو نفر است که از این عدد سی و دو نفر سواره بوده اند و بقیه پیاده . اقوال دیگری نیز هست که مجموع یاران آن حضرت را همین حدود ذکر کرده اند که شاید قول صحیح نیز همین باشد که حدوداً هشتاد نفر که هیجده نفر آنها از بنی هاشم و بقیه یاران دیگر آن حضرت بوده اند . ( رسولی محلاتی، 1374، 386) 2-1-43. اباالفضل العباس و نافع بن هلال آب تهیه کردند ابوجعفر طبری و ابوالفرج اصفهانی روایت کرده اند که چون تشنگی بر حسین (ع) و اصحاب او سخت شد عبّاس بن علی بن ابیطالب (ع) برادرش را خواند و او را با سی سوار و بیست نفر پیاده و بیست مشگ فرستاد تا شبانه نزدیک آب آمدند و پیشاپیش ایشان نافع بن هلال بجلی بود، عمروبن حجّاج زبیدی گفت: «کیستی؟‌» نافع بن هلال نام خود بگفت، ابن حجّاج گفت: «ای برادر خوش آمدی برای چه آمدی ؟‌» گفت: «آمدم از این آب که ما را منع کرده اید بنوشم،‌» گفت: «بنوش گوارایت باد،‌» گفت: «به خدا سوگند تا حسین (ع) و اصحاب او تشنه اند من آب ننوشم .‌» همراهان عمرو بن حجّاج متوجه آنها شدند، عمرو گفت: «ما را اینجا گذاشتند تا آنان را از آب مانع شویم .‌» چون همراهان عمرو نزدیک تر آمدند حضرت عباس (ع) و نافع بن هلال با پیادگان خود گفتند مشگ ها را پر کنید، پیادگان رفتند و مشگها را پر کردند عمرو بن حجّاج و همراهان او خواستند از آب بردن ممانعت کنند عبّاس بن علی (ع) و نافع بن هلال بر آنها حمله کردند و آنها را نگاه داشتند تا پیادگان دور شدند و سواران سوی پیادگان باز گشتند، پیادگان گفتند شما بروید و جلوی سپاه عمرو بن حجّاج به ایستید تا ما آب را به منزل برسانیم آنها رفتند و عمرو با اصحاب خود بر سواران تاختند و اندکی آنها را براندند و مردی از صداء ، (صُدا بر وزن غراب نام قبیله ای است ) از یاران عمرو بن حجّاج را نافع بن هلال بجلی نیزه ای زده بود و او آن را به چیزی نگرفت و سهل پنداشت اما بعد از این آن زخم گشوده شد و از همان زخم بمرد و اصحاب امام (ع) آن مشگها را بیاوردند . ( طبری، 1374، 302-301: 7) . 2-1-44 .امام حسین (ع) عمر بن سعد را برای مذاکره می‌طلبد شیخ مفید (ره) در ارشاد می‌نویسد: «چون حسین (ع) رسیدن لشکرها را به کمک عمربن سعد لعنه الله به نینوی دید و یاری دادن ایشان را برای جنگیدن با خود مشاهده کرد کسی را نزد عمر بن سعد فرستاد که من می‌خواهم تو را دیدار کنم . پس شبانه یکدیگر را دیدار کردند و در پنهانی زمانی دراز با هم گفتگو کردند . سپس عمر بن سعد به جای خویش بازگشت و نامه ای به عبیدالله بن زیاد نوشت . به این مضمون: اما بعد همانا خداوند آتش را خاموش ساخت و پریشانی را بر طرف نمود ؛ کار این امّت را اصلاح کرد، و حسین با من پیمان بست که از همانجا که آمده به همانجا بازگردد یا به یکی از سرحدات رود و مانند یک تن از مسلمانان باشد ( و کاری به کار کسی نداشته باشد ) در هر چه به سود مسلمانان است شریک آنان و در زیان آنان نیز همانند ایشان باشد، یا به نزد یزید برود و دست در دست او گذارد و هر چه خود دانند انجام دهند، و در این پیمان خشنودی تو و اصلاح کار امت است . ....( شیخ مفید، 89: 2 ) امّا چنانچه می‌دانیم و از سخنان حضرت سیدالشهداء (ع) که در خلال روایات و شرح حال آن بزرگوار پیش از این گذشت روشن است که آن جناب هرگز حاضر نبود به نزد یزید رفته و دست بیعت در دست او گذارد . طبری و دیگران از عقبة بن سمعان حدیث کرده که گوید: «من از مدینه تا به مکه، و از مکه تا عراق تا آن گاه که حسین (ع) شهید شد همه جا با او بودم، و تمام سخنان او را در تمام این را ه شنیدم و هیچ گاه چنین سخنی نفرمود که من حاضرم دست خود را در دست یزید بگذارم‌» بنابر این عمربن سعد این جمله‌ی آخر را از پیش خود در نامه افزوده است برای اینکه شاید بتواند به وسیله ای کار را به همین جا فیصله دهد و از زد و خورد و کشتن آن حضرت به این وسیله جلوگیری کند چون همانگونه که پیش از این نیز گذشت جنگ با آن جناب را خوش نداشت، و می‌خواست به هر صورت که شده نگذارد کار به جنگ و خونریزی بکشد، و این مطلبی است که عموم اهل تاریخ گفته اند .و در این روایت همان گونه که خواندید از متن مذاکره ای که میان آن حضرت و عمر سعد گذشته اثری نیست، و در تاریخ طبری و ابن اثیر نیز آمده است که آن دو، ساعتی طولانی مذاکره کردند و کسی ندانست چه گفتند، ولی پس از آن مردم چیزها گفتند و هر کس سخنان آنها را به نحوی تفسیر کرد . ( ابن اثیر ، 1374، 54: 4 ) در مقتل مقرّم آمده است که امام (ع) عمرو بن قرظه انصاری را به نزد عمربن سعد فرستاد و از او خواست تا در شب دیداری با هم داشته باشند . چون شب شد هر کدام با بیست سوار به نزد یکدیگر رفتند و امام (ع) دستور داد اصحاب او دورتر شوند و با عمرو بن قرظه و برادرش عبّاس و فرزندش علی اکبر بماند و عمر سعد نیز گفت که اصحاب او نیز دور شوند و با پسرش حفض و غلامی بماند . پس حسین (ع) با او گفت: «وای بر تو ای ابن سعد آیا نمی‌ترسی از خدایی که بازگشت تو به اوست ؟ آیا با من جنگ خواهی کرد . من پسر آن کسی هستم که می‌دانی ... . با من باش که رضای خدا در این است .‌» عمر سعد گفت: «می‌ترسم خانه‌ی من ویران شود .‌» حسین (ع) فرمود: «من آن را برای تو بنا می‌کنم !‌» عمر سعد گفت از آن می‌ترسم که ضَیعتِ من بستانند ؟ حسین (ع) فرمود: «من بهتر از آن از مال خود در حجاز در عوض به تو می‌دهم .‌» گفت: «بر عیال خود می‌ترسم ؟‌» حضرت (ع) چیزی نگفت و بازگشت و گفت: «خدای کسی را برانگیزد که به زودی تو را در رختخواب ذبح کند و روز رستاخیز تو را نیامرزد و من امیدوارم از گندم عراق نخوری مگر اندک .‌» و ابن سعد نیز به طنز گفت: «جو کفایت است .‌» و ابن اثیر در کامل التواریخ نوشته است این دیدار و مذاکره میان آن حضرت و عمر بن سعد سه یا چهار بار تکرار شد، و آن گاه عمر بن سعد آن نامه را برای عبیدالله نوشت.( ابن اثیر، 1374، 55: 4 ) به هر صورت شیخ مفید (ره) دنباله‌ی ماجرا را این گونه نقل کرده که چون عبیدالله آن نامه را خواند گفت: «این نامه‌ی خیرخواهی دلسوز بر مردم است .‌» ( و در صدد بود این پیشنهاد را بپذیرد ) شمربن ذی الجوشن – لعنه الله – که در مجلس بود برخاست و گفت: «آیا این سخن را از حسین می‌پذیری اکنون که به سرزمین تو آمده و پهلوی تو است ؟ به خدا اگر از این سرزمین برود و دست در دست تو نگذارد نیرومند تر گردد و تو ناتوانتر خواهی شد، پس این پیشنهادهای او را نپذیر زیرا این کار نشانه‌ی سستی است، ولی از او بپذیر که خود و پیروانش به حکم تو گردن نهند آن گاه اگر تو آنان را کیفر کنی تو بدان سزاوارتر خواهی بود، و اگر از ایشان درگذری و عفو کنی به دست تو است !‌» ابن زیاد گفت: «خوب پیشنهادی کردی و تدبیر همین است که تو گفتی .این نامه را که می‌نوسیم به نزد عمربن سعد ببر که باید بر حسین و پیروانش پیشنهاد کند که تن به حکم من دهند، پس اگر بدان تن دادند آنان را زنده به نزد من فرستد، و اگر سرباز زدند باید با ایشان بجنگد . اگر عمر بن سعد این کار را انجام دهد تو فرمانبردار او باش و از دستورش پیروی کن، و اگر جنگ را نپذیرفت تو امیر و فرمانده لشکر باش و گردن عمر بن سعد را بزن و سر او را برای من بفرست.و نامه ای به عمر بن سعد نوشت که من تو را به نزد حسین نفرستاده ام که خود را از جنگ با او بازداری و با او به مسامحه رفتار کنی، و برای آن نفرستادم که آرزوی سلامت و زندگی برای او داشته باشی، یا عذری برای او بتراشی و درباره‌ی او پیش من وساطت کنی . بنگر ببین اگر حسین و همراهانش به آنچه من درباره‌ی ایشان حکم کنم تن دهند و تسلیم آن گردند ایشان را به نزد من بفرست، و اگر نپذیرند بر آنان هجوم آور تا ایشان را بکشی و مُثله کنی چون سزاوار آن هستند و چون حسین کشته شد اسب بر سینه و پشت او بتازان زیرا که او سرکش و ستمکار است، و نپندارم که این کار پس از مردن زیانی رساند ولی چون من با خود گفته ام که اگر او را کشتم چنین کاری با او بکنم، پس اگر تو به این دستور رفتار کردی پاداش مردی فرمانبردار و پیرو به تو دهیم، و اگر آن را نپذیری دست از کار ما و لشکر ما بکش و لشکر را با شمر واگذار زیرا ما او را امیر بر کار خود کردیم والسلام . پس شمربن ذی الجوشن نامه‌ی عبیدالله را برای عمر بن سعد آورد، و چون عمر بن سعد نامه را خواند به او گفت: «چیست تو را وای به حال تو، خدا آواره ات کند و زشت گرداند آنچه را برای من آورده ای، به خدا من گمان دارم که تو از او جلوگیری کرده ای از اینکه پیشنهادی که من برایش نوشته بودم نپذیرد و کاری را که ما امید اصلاح آن را داشتیم بر ما تباه ساختی، به خدا حسین تسلیم کسی نشود جان پدرش علی (ع) در سینه‌ی اوست و او کسی نیست که تن به خواری دهد !؟‌» شمر گفت: «اکنون بگو چه خواهی کرد یا فرمان امیر را انجام می‌دهی و با دشمنش می‌جنگی یا به کناری برو و لشکر را به من واگذار ؟‌» عمر بن سعد گفت: «نه چنین نکنم و امارت لشکر را به تو وانگذارم و خود انجام دهم، و تو امیر بر پیادگان باش .‌» عمر بن سعد جمعه نهم محرم برای جنگ به سوی حسین (ع) برخاست ؛ و سپس شمر در برابر سپاه حسین (ع) ایستاد و گفت: «فرزندان خواهر ما کجایند ؟‌» ( مقصودش چهار پسر ام البنین برادران حضرت سیدالشهداء بود که چون مادرشان ام البنین از قبیله‌ی بنی کلاب بود و شمر نیز از آن قبیله بود از این رو آنان را خواهرزاده خطاب کرد ) . اباالفضل العباس، و جعفر، و عبدالله، و عثمان فرزندان علی بن ابی طالب (ع) بیرون آمدند و گفتند: «چه می‌خواهی ؟‌» گفت: «شما ای خواهر زادگان در امانید،‌» آن جوانمردان به او گفتند: «خدا تو را و امانی را که برای ما آورده ای لعنت کند، آیا به ما امان می‌دهی و فرزند رسول خدا (ص) امان ندارد ؟‌» سپس عمر بن سعد فریاد زد: «ای لشکر خدا سوار شوید، و به بهشت مژده گیرید !‌» پس لشکر سوار شده و هنگام غروب به نزد حسین (ع) و یارانش یورش بردند .(رسولی محلاتی، 1372، 393-389) 2-1-45. شب عاشورا ؛ آخرین شب عمر امام حسین (ع) و یارانش دو حادثه در این شب پیش آمده که زینب را خیلی منقلب کرده است ؛ یکی در عصر تاسوعاست و دیگر در شب عاشورا . در این شب اباعبداالله برنامه‌ی خیلی مفصلی دارد . یکی از برنامه ها این است که به کمک اصحابش اسلحه را برای فردا آماده می‌کند . مردی است به نام جَون ( یا هون )، آزاد شده‌ی ابوذر غفاری است . متخصص در کار اسلحه سازی بود . خیمه ای به سلاحها اختصاص داشت و این مرد در آن خیمه مشغول آماده کردن سلاحها بود . اباعبدالله آمده بود از او سر کشی کند . اتفاقاً این خیمه مجاور است با خیمه‌ی زین العابدین که بیمار بودند و زینب ( سلام الله علیها ) از او پرستاری می‌کرد . این دو خیمه نزدیک یکدیگر است و اباعبدالله دستور داده بود چادرها را در آن شب نزدیک به همدیگر برپا کنند به طوری که طنابها داخل یگدیگر بود . راوی این حدیث، زین العابدین است . می‌گوید: عمّه ام زینب مشغول پرستاری بود . پدرم آمده بود در چادر اسلحه و نگاه می‌کرد ببیند این مرد اسلحه ساز چه می‌کند . من یک وقت دیدم پدرم دارد با خودش شعری را زمزمه می‌کند، دوسه بار هم تکرارکرد: یا دَهرُ اُفٍّ لَکَ مِن خَلیلٍ کَم لَکَ بِالاِشراقِ وَ الاَصیلِ وَصاحَبٍ وَ طالِبٍ قَتیلٍ وَالدَّهرُ لا یَقنَعُ بِالبَدیل وَاِنَّمَا الاَمرُ اِلَی الجَلیلِ 1 ای روزگار، تو چقدر پستی ! چگونه دوستان را از انسان می‌گیری ! بله، روزگار چنین است ولی امر به دست روزگار نیست، امر به دست خداست . ما راضی به رضای الهی هستیم، ما آنچه را می‌خواهیم که خدا برای ما بخواهد . زین العابدین می‌گوید: من می‌شنوم، عمّه ام زینب هم می‌شنود . سکوت معنی دار و مرموزی میان من و عمّه ام بر قرار شده است . دل مرا عقده گرفته است، به خاطر عمّه ام زینب نمی‌گریم . عمه ام زینب دلش پر از عقده است، به خاطر اینکه من بیمارم نمی‌گرید . هر دو در مقابل این هجوم گریه مقاومت می‌کنیم . ولی آخر زینب یکمرتبه بغضش ترکید ( زن است، رقیق القلب است )، شروع کرد بلند بلند گریستن، فریاد کردن، ناله کردن، ناله کردن که ای کاش چنین روزی را نمی‌دیدم، ای کاش جهان ویران می‌شد و زینب چنین ساعتی را نمی‌دید . با این حال، خودش را رساند خدمت اباعبدالله علیه السلام . اباعبدالله آمد نزد زینب، سر او را به دامن گرفت، او را نصیحت و موعظه کرد: «یا اُخَیَّه ! لا یَذهَبَنَّ بِحِلمِکِ الشَّیطانُ‌» خواهر جان ! مراقب باش شیطان تو را بی صبر نکند . حلم را از تو نرباید . اینها چیست که می‌گویی ؟! ای کاش روزگار خراب بشود یعنی چه ؟ چرا روزگار خراب بشود ؟! مردن حق است، شهادت حق است، شهادت افتخار ماست . جدّم پیغنبر از من بهتر بود . پدرم علی، مادرم زهرا، برادرم حسن، همه‌ی اینها از من بهتر بودند . همه‌ی اینها رفتند، من هم می‌روم . تو باید مواظب باشی بعد از من سرپرستی این قافله را بکنی، سرپرستی اطفال مرا بکنی . زینب در حالی که می‌گریست، با صدای نازکی گفت: برادر جان ! همه‌ی اینها درست، ولی هر کدام از آنها که رفتند، من چند نفر و حداقل یک نفر را داشتم که دلم به او خوش بود . آخرین کسی که از ما رفت برادر ما حسن بود . دل من تنها به تو خوش بود . برادر ! اگر تو از دست زینب بروی، دل زینب در این دنیا به چه کسی خوش باشد ؟ در عصر تاسوعا« بعد از آنکه اباعبدالله (ع)به زینب فرمود: همانا من رسول خدا (ص) را اکنون در خواب دیدم که به من فرمود تو به نزد ما خواهی آمد،‌» خواهرش ( که این حرف را شنید ) مشت به صورت زد و فریاد کرد: «وای بر من !‌» حسین (ع) به او فرمود: «خواهرم وای بر تو نیست، آرام و خموش باش خدایت رحمت کند،‌» فوراً برادر رشیدش ابوالفضل را صدا کرد: برادر جان ! فوراً با چند نفر برو در مقابل اینها بگو خبر تازه چیست ؟ اگر هم می‌خواهند با ما بجنگند، وقت غروب که طبق قانون جنگی وقت جنگ نیست، حتماً خبر تازه ای است . ابوالفضل با چند نفر از کبار اصحاب ( حبیب بن مُظَهَّر، زُهَیر بن القَین ) می‌رو و در مقابلشان می‌ایستد و می‌گوید: من از طرف برادرم پیام آورده ام که از شما بپرسم مگر خبر تازه ای است ؟ عمر سعد می‌گوید: بله، خبر تازه است ؛ امر امیر عبیدالله زیاد است که برادر تو فوراً یا باید تسلیم بلاشرط بشود و یا با او بجنگیم . فرمود: من از طرف خودم نمی‌توانم چیزی بگویم ؛ می‌روم خدمت برادرم، از او جواب می‌گیرم . وقتی که آمد خدمت اباعبدالله، اباعبدالله فرمود: ما که اهل تسلیم نیستیم، می‌جنگیم، تا آخرین قطره‌ی خون خودم می‌جنگم . فقط به آنها یک جمله بگو ؛ یک خواهش، یک تمنّا، یک تقاضا از آنها بکن و آن این است که قضیه را به فردا موکول کنند . فرمود: خدا خودش می‌داند که من این مهلت را به این جهت می‌خواهم که دلم می‌خواهد امشب را به عنوان شب آخر عمر خودم با خدای خودم رازو نیاز کنم . مناجات و عبادت کنم، قرآن بخوانم .ابوالفضل ( سلام الله علیه ) رفت . آنها نمی‌خواستند بپذیرند ولی بعد در میان خودشان اختلاف افتاد . یکی از آنها گفت: شما خیلی مردم بی حیایی هستید چون ما با کفار که می‌جنگیدیم، اگر چنین مهلتی می‌خواستند به آنها می‌دادیم . چطور ما خاندان پیغمبر خودمان را چنین مهلتی ندهیم ؟! عمر سعد مجبور شد فرمان ابن زیاد را زیر پا بگذارد تا میان لشکر خودش اختلاف نیفتد . گفتند: بسیار خوب، صبح . آن شب را اباعبدالله با وضع فوق العاده ای، با وضع روشنی، با وضع پر از هیجانی، با وضع پر از نورانیتی بسر برد . راست گفته اند آنان که آن شب را شب معراج حسین خوانده اند . در آن شب است که آن خطابه‌ی عزّا را برای اصحاب و اهل بیتش می‌خواند . در آن شب است که همه‌ی آنها را مرخص می‌کند: اصحاب من ! اهل بیت من! من اصحابی از اصحاب خودم بهتر و اهل بیتی از اهل بیت خودم بهتر سراغ ندارم . از همه‌ی شما تشکر می‌کنم و ممنونم . ولی بدانید اینها فقط مرا می‌خواهند، جز من با کسی کاری ندارند . بیعتی اگر با من کردید، برداشتم . همه آزادید . هر کس می‌خواهد برود، برود . نوشته اند همه یکصدا گفتند: این چه سخنی است که شما به ما می‌گویید ؟ ما برویم و شما را تنها بگذازیم ؟ ما یک جان بیشتر نداریم که فدا کنیم ؛ ای کاش خدا هزار جان پی در پی به ما می‌داد . کشته می‌شدیم و دوباره زنده می‌شدیم، هزار جان در راه تو فدا می‌کردیم، یک جان که قابل نیست نوشته اند: «بَدَأَهُم بِذلِکَ اَخوهُ اَبُوالفَضلِ العَبّاسُ‌» اول کسی که این سخن را به زبان آورد، برادر رشیدش ابوالفضل العبّاس بود . بعد از آنکه همه وفاداری شان را اعلام کردند، اباعبدالله سخن خودش را عوض کرد، پرده دیگری از حقایق را به آنها نشان داد، فرمود: پس حالا من حقیقت را به شما می‌گویم: بدانید فردا تمام ما شهید خواهیم شد، یک نفر از ما که در اینجا هستیم زنده نخواهند ماند . همه گفتند: خدا را شکر می‌کنیم که چنین شهادتی و چنین موهبتی را نصیب ما کرد ( مطهری، 1377، 278-275 ) 2-1-46 . شهادت امام حسین (ع) و یاران آن حضرت پس از نماز صبح امام حسین (ع) برای یاران اندک خود سخنرانی کرد و آنها را به صبر در برابر دشمنان و پایداری در جنگ دستور داد آن گاه صف آرایی لشکر خویش را کرده و زهیر بن قین را بر میمنه و حبیب بن مظاهر را بر میسره امیر ساخت و پرچم را به دست برادرش اباالفضل العباس سپرد .همان گونه که میان اهل تاریخ مشهور است و پیش از این نیز اشاره شد عدد یاران آن حضرت اعم از سواره و پیاده هفتاد و دونفر بودند که سی دو نفر آنها سواره و چهل نفر پیاده بودند . عمربن سعد نیز لشکر خود را که بنا بر مشهور سی هزار نفر بود صف آرایی کرد، و میمنه و میسره برای لشکر خود قرار داد، و به گفته‌ی شیخ مفید (ره) و دیگران، میمنه‌ی لشکر خود را به عمرو بن حجاج سپرد و میسره را به شمر بن ذی الجوشن، و عروة بن قیس را بر سوار کاران امیر ساخت و شبث بن ربعی را بر پیادگان و پرچم جنگ را به دست غلام خود درید سپرد . از حضرت علی بن الحسین زین العابدین (ع) حدیث شده که فرمود: چون بامداد روز عاشورا لشکر دشمن رو به حسین (ع) آورد، آن جناب دستهای خود را به آسمان بلند کرد و گفت: «بار خدایا تو تکیه گاه منی در هر اندوهی، و تو امید منی در هر سختی، و تو در هر مشکلی برایم پیش آید مورد اعتماد و آماده کننده‌ی ساز و برگ منی، چه بسا اندوهی که دلها در آن سست شود، و تدبیر در آن اندک شود، دوست در آن خوار گردد، و دشمن در آن شاد شود که من آن را به درگاه تو آوردم و شِکوه‌ی آن پیش تو کردم تنها به خاطر آنکه از جز تو دیده بربستم، و تو آن اندوه را از من بر طرف کرده و گشایش دادی، پس تویی صاحب اختیار هر نعمت، و دارنده‌ی هر نیکی، و پایان هر آرزو و هر امیدی . پس فرمود: که گروه دشمن آمده و اسبهای خود را در اطراف خیمه‌های حسین (ع) به جولان در آوردند، و آن خندق را در پشت خیمه ها و آتش ها را که در آن شعله می‌کشید دیدند شمر بن ذی الجوشن به آواز بلند فریاد زد: «ای حسین به آتش شتاب کرده ای پیش از روز رستاخیز ؟‌» حسین (ع) فرمود: «این کیست ؟‌» گویا شمر بن ذی الجوشن است ؟‌» «گفتند: آری،‌» حضرت فرمود: «ای پسر زن بُزچران تو سزاوارتری به آتش افروخته،‌» مسلم بن عوسجة خواست با تیری او را بزند حسین (ع) او را از این کار جلوگیری کرد، مسلم عرض کرد: «اجازه فرما او را بزنم زیرا که او مردی فاسق و از دشمنان خدا و ستمکاران بزرگ است و اکنون خداوند کشتن او را برای ما آسان ساخته ؟‌» حسین (ع) فرمود: «او را نزن زیرا من خوش ندارم آغاز به جنگ با ایشان کنم .‌» سپس حضرت شتر خود را خواسته و بر آن سوار شد تا آن مردم بی شرم بهتر او را ببینند و با صدای بلند آنها را مخاطب ساخت و فرمود: «ای گروه مردم گفتار مرا بشنوید و شتاب نکنید تا شما را به آنچه حق شما بر من است پند دهم، و عذر خود را بر شما آشکار کنم پس اگر انصاف دهید سعادتمند خواهید شد و اگر انصاف ندهید پس نیک بنگرید تا نباشد کار شما بر شما اندوهی سپس درباره‌ی من آنچه خواهید انجام دهید و مهلتم ندهید، همانا ولی من آن خدایی است که قرآن را فرو فرستاد، و او است سرپرست و یار مردمان شایسته . ابن اثیر جزری که در کتاب کامل التواریخ این قسمت را نقل کرده می‌نویسد: «در اینجا ناگهان صدای گریه و شیون زنان و خواهران آن حضرت بلند شد، و امام (ع) برادرش عباس و فرزندش علی را فرستاد تا آنها را ساکت کنند، و فرمود: به جان خودم سوگند که گریه‌ی آنان بسیار خواهد بود .( ابن اثیر، 1374، 61: 4 )و چون ساکت شدند آغاز به سخن کرد و حمد و ثنای الهی را به جای آورد و بر پیامبر اسلام و فرشتگان الهی و انبیاء درود فرستاد، و به گفته‌ی شیخ مفید (ره) در ارشاد (شیخ مفید، 1376، 100: 2 ) از هیچ سخنوری نه پیش از آن حضرت و نه پس از او بلیغ تر و رساتر از او چنان سخنرانی دیده و شنیده نشد . سپس فرمود: «اما بعد، پس نسب و نژاد مرا بسنجید و ببینید من کیستم سپس به خود آید و خویش را سرزنش کنید و بنگرید آیا کشتن من و دریدن پرده‌ی حرمتم برای شما سزاوار است ؟ آیا من پسر دختر پیغمبر شما و فرزند وصی او نیستم، آن کس که پسر عموی رسول خدا (ص) و اولین کس بود که رسول خدا (ص) را در آنچه از جانب پرودگارش آورده بود تصدیق کرد ؟ آیا حمزة سیدالشهداء عموی من نیست ؟ آیا جعفربن ابیطالب که با دو بال در بهشت پرواز کند عموی من نیست ؟ آیا به شما نرسیده آنچه رسول خدا (ص) درباره‌ی من و برادرم فرمود: «که این دو آقایان جوانان اهل بهشت هستند ؟‌» پس اگر تصدیق سخن مرا بکنید حق همانست، به خدا از روزی که دانسته ام خدا دروغگو را دشمن دارد دروغ نگفته ام، واگر به دروغم نسبت دهید پس همانا میان شما کسانی هستند که اگر از آنان بپرسید شما را به آنچه من گفتم آگاهی دهند، بپرسید از جابر بن عبدالله انصاری، و ابا سعید خدری، و سهل بن سعد ساعدی، و زید بن ارقم، و انس بن مالک تا به شما آگاهی دهند که این گفتار را از پیغمبر (ص) درباره‌ی من و برادرم شنیده اند، آیا این گفتار رسول خدا (ص) جلوگیری از ریختن خون من نمی‌کند؟ در اینجا برخی از آن سنگدلان بی دین که دیدند ممکن است آن سخنانِ به حقّ و گویای امام در دل مردم اثر کند برای جلوگیری از ادامه‌ی گفتار آن امام مظلوم پیش رفته و با کلمات بی معنی و نامربوطی سخنان آن حضرت را قطع کردند، که از آن جمله شمربن ذی الجوشن بود که می‌نویسند در اینجا فریاد زد: «من خدای را بر یک حرف پرستش کنم اگر بدانم چه می‌گویی ؟‌» حبیب بن مظاهر که این سخن را شنید رو به او کرد و گفت: راست می‌گویی به خدا سوگند من تو را چنان می‌بینم که بر هفتاد حرف نیز خدا را پرستش می‌کنی و براستی که خدا دلت را از ( پذیرش سخن حق ) مُهر کرده و راست می‌گویی، و نمی‌دانی او چه می‌گوید ! آن گاه امام (ع) دوباره به سخن آمده و فرمود: «اگر در این سخن هم تردید دارید آیا در این نیز تردید دارید که من پسر دختر پیغمبر شما هستم ؟ به خدا میان مشرق و مغرب پسر دختر پیغمبری جز من نیست چه میان شما و چه در غیر شما ! وای بر شما آیا کسی از شما کشته ام که خون او را از من می‌خواهید ؟ یا مالی از شما برده ام ؟ یا قصاص جراحتی را از من می‌خواهید ؟ همه‌ی آنها خاموش شده سخنی نگفتند، پس آن حضرت فریاد زد: «ای شبث بن ربعی و ای حجّار بن ابجر و ای قیس بن اشعث و ای یزید بن حارث، آیا شما به من ننوشتید که میوه ها رسیده و باغها سرسبز شده و تو بر لشکر آماده‌ی یاریت وارد خواهی شد ؟ باری سخنرانی امام (ع) در روز عاشورا به چند گونه نقل شده که یکی از آنها همین بود که شیخ مفید (ره) در ارشاد و ابن اثیر در کامل نقل کرده ( ابن اثیر، 1374، 61: 4 ) و از نویسندگان و محدّثین اهل سنّت نیز نقل شده است .(علامه حلی، 1344، 417: 11) 2-1-47. توبه‌ی حرّ بن یزید ریاحی و پیوستن وی به امام حسین (ع) اهل تاریخ می‌نویسند: پس از آنکه دو لشکر صف آرایی کرده و آماده‌ی کارزار شدند حرّ بن یزید ریاحی نزد عمر بن سعد آمد و گفت: «آیا با این مرد جنگ خواهید کرد؟» عمر بن سعد که فکر می‌کرد حرّ می‌خواهد او را امتحان کند و پس از اتمام جنگ نزد پسر زیاد گزارش داده و باز گو کند گفت: «آری جنگی خواهم کرد که کمترین مرحله‌ی آن افتادن سرها و دستها باشد !‌» حرّ گفت: «آیا در آنچه پیشنهاد کرد رضایت شما جلب نمی‌شد ؟‌» پسر سعد که تازه فهمیده بود غرض حرّ از سؤال مزبور چیز دیگری بوده و صورت اعتراض دارد گفت: «اگر کار به دست من بود می‌پذیرفتم ولی امیر تو ( یعنی پسر زیاد ) نپذیرفت .‌» حرّ که چنان دید خود را از لشکر به کناری کشید و به مردی از قبیله‌ی او که نامش قُرّة بن قیس و به همراهش بود گفت: «آیا امروز اسب خود را آب داده‌ی ؟‌» قُرّة گفت: «نه.» حر گفت: «نمی‌خواهی اسبت را آب دهی ؟‌» قُرّة گوید که به خدا سوگند من گمان کردم او می‌خواهد به بهانه ای از جنگ کناره گیری کند وخوش ندارد که من او را در حال کناره گرفتن ببینم، از این رو به او گفتم: «من اسبم را آب نداده ام و اکنون می‌روم تا او را آب دهم، در این وقت بود که حر از جایی که ایستاده بود به کناری رفت، و به خدا سوگند اگر مرا از تصمیم خود آگاه ساخته بود من هم به همراه او به نزد امام حسین (ع) رفته بودم.‌» پس از این گفتگو اندک اندک به نزد امام حسین (ع) آمد، مهاجرین اوس ( که در لشکر عمر بن سعد بود) به او گفت: «ای حرّ چه می‌خواهی بکنی ؟ آیا می‌خواهی حمله کنی،‌» حرّ پاسخش نگفت و لرزه اندامش را گرفت . مهاجر گفت: «به خدا کار تو ما را به شک انداخته، به خدا من در هیچ جنگی تو را هرگز به این حال ندیده بودم ( که اینسان از جنگ بلرزی ) و اگر به من می‌گفتند دلیرترین مردم کوفه کیست من از تو نمی‌گذشتم ( و تو را نام می‌بردم ) پس این چه حالی است که در تو مشاهده می‌کنم ؟‌» حرّ گفت: من به خدا سوگند خود را میان بهشت و جهنم می‌بینم، و سوگند به خدا هیچ چیز را بر بهشت اختیار نمی‌کنم اگرچه پاره پاره شوم و مرا بسوزانند . این را گفت و رکاب زنان خود را به امام حسین (ع) رسانید و با شرمندگی بسیار در برابر آن حضرت ایستاد و گفت: «فدایت شوم ای پسر رسول خدا من همان کس هستم که تو را از بازگشت ( به وطن خود ) جلوگیری کردم و همراهت بیامدم تا به ناچار تو را در این زمین فرود آوردم، و من گمان نمی‌کردم پیشنهاد تو را نپذیرند، و به این سرنوشت دچارت کنند، به خدا اگر می‌دانستم کار به اینجا می‌کشد هرگز به چنین کاری دست نمی‌زدم، و من اکنون از آنچه انجام داده ام به سوی خدا توبه می‌کنم، آیا توبه‌ی من پذیرفته است ؟‌» امام (ع) بدو فرمود: «آری خدا توبه ات را می‌پذیرد، اکنون پیاده شو !‌» حرّ عرض کرد: «من سواره باشم بهتر است از اینکه پیاده شوم، اکنون رخصت فرما تا ساعتی سواره با ایشان کارزار کنم و سرانجام کار به پیاده شدن خواهد انجامید .‌» امام (ع) به او فرمود: «خدایت رحمت کند هرگونه که خواهی عمل کن .‌» در این وقت حرّ پیش روی امام (ع) آمد و در برابر لشکر کوفه ایستاد و به آنها گفت: «ای مردم کوفه مادر به عزایتان بنشیند و بگرید، آیا این مرد شایسته را به سوی خود خواندید و چون به سوی شما آمد شما که می‌گفتید در یاری با دشمنانش خواهید جنگید، دست از یاریش برداشتید پس به روی او در آمده اید می‌خواهید او را بکشید ؟ و جان او را به دست گرفته راه نفس کشیدن بر او بسته اید، و از هر سو او را محاصره کرده اید و از رفتن به سوی زمینها و شهر‌های پهناور خدا جلوگیریش کنید، به صورتی که همچون اسیری در دست شما گرفتار شده نه می‌تواند سودی به خود برساند، و نه زیانی را از خود دور کند، و آب فراتی که یهود و نصار و مجوس می‌آشامند و خوک‌های سیاه و سگان در آن می‌غلطند به روی او و زنان و کودکان و خاندانش بستید، تا به جایی که تشنگی ایشان را به حال بیهوشی انداخته، چه بد رعایت محمد (ص) را درباره‌ی فرزندانش کردید، خدا در روز تشنگی ( محشر ) شما را سیراب نکند؟ در این وقت تیراندازان بر او یورش برده و او را هدف تیرهای خود قرار دادند، و حرّ که چنان دید بازگشته بیامد تا نزدیک امام (ع) به ایستاد .( رسولی محلاتی، 1374، 419-416 ) 2-1-48. آغاز جنگ و حمله‌ی نخستین باقر شریف قرشی در کتاب حیاة الامام الحسین (ع) از کتاب تذهیب و التهذیب روایت کرده که در آن وقت سی نفر از لشکریان عمر سعد بیرون آمده و به لشکر امام (ع) پیوستند، و پسر سعد ترسید با ادامه این وضع جمع بیشتری به امام بپیوندند و تزلزلی در آنها ایجاد شود از این رو تصمیم گرفت تا جنگ را شروع کند و به غلامش «درید‌» که پرچم در دستش بود گفت: «ای درید پرچم را نزدیک آر، درید پرچم را نزدیک آورد . سپس عمر بن سعد تیری به کمان گذارد و به سوی لشکر حسین (ع) پرتاب کرد و گفت: «گواهی دهید که من نخستین کسی بودم که تیر رها کردم . به دنبال او لشکرش نیز تیرها را رها کردند و کسی از یاران امام حسین (ع) نبود که از آن تیرها به او اصابت نکند .‌» امام (ع) که چنان دید رو به یاران خود کرد و فرمود: «برخیزید خدایتان رحمت کند به سوی مرگی که چاره ای از آن نیست که این تیرها فرستادگان این مردم به سوی شما هستند . به دنبال آن حمله عمومی دشمن شروع شد و پس از آنکه گرد و غبار فرو نشست پنجاه نفر از یاران امام (ع) به شهادت رسیده بودند . ( رسولی محلاتی، 1374، 419 ) مبارزه عبدالله بن عمیر کلبی: در این وقت یسار غلام زیاد بن ابیه، و سالم غلام عبیدالله بن زیاد به میدان آمدند و مبارز طلبیدند . حبیب بن مظاهر و بُریر بن خضیر از لشکریان امام (ع) برخاستند که به جنگ آن دو بروند ولی امام به آن دو اجازه نداد، و عبدالله بن عمیر کلبی که مردی شجاع در میان قوم و قبیله خود و شریف و بزرگوار بود و قامتی رسا و بازوانی ستبر داشت، و با همسرش ام وهب از کوفه به یاری امام (ع) آمده بود، برخاست و از امام (ع) رخصت گرفت و امام به وی اجازه داد و به میدان رفت . یسار که او را دید پرسید: «تو کیستی ؟‌» عبدالله بن عمیر نسبت خود را باز گفت . یسار گفت: «ما تو را نمی‌شناسیم باید زهیر یا حبیب یا بریر به جنگ ما بیاید .‌» عبدالله که این سخن را شنید به او گفت: «ای پسر زن بدکاره تو به آنجا رسیده ای که هر که را از مردم بخواهی به جنگ تو آید ؟ هر کس که به جنگ تو آید بهتر از توست.» این را گفت و حمله‌ی سختی به او کرد و او را بر زمین افکند و مشغول گرفتن جانش بود که سالم به طرف عبدالله حمله کرد، یاران امام (ع) فریاد زدند: «خود را واپای که این بنده به سوی تو آید !‌» عبدالله اعتنایی نکرده تا اینکه سالم نزدیک آمد و ضربتی حواله‌ی عبدالله کرد، عبدالله دست چپ خود را سپر کرد و ضربت سالم انگشتان او را قطع کرد، و عبدالله نیز به او حمله نمود و کار را بر او تنگ کرد تا اینکه او را نیز به یسار ملحق ساخت و به دوزخ فرستاد، و در حالی که این رجز را می‌خواند به سوی امام (ع) آمد: اگر مرا نشناسید من از نژاد کلب هستم، و همانا من مردی استوار و خشمناکم در هنگام پیشامدهای ناگوار سست و ناتوان نیستم .اهل تاریخ و ارباب مقاتل نوشته اند: در این وقت همسرش امّ وهب دختر عبدالله عمودی بر گرفت و خود را به شوهر رساند و گفت: «پدر و مادرم به فدایت کارزار کن در کنار این پاکان از دودمان محمد (ص) . عبدالله خواست او را به خیمه بازگرداند ولی او جامه‌ی شوهرش را سخت گرفته بود و می‌گفت: تو را رها نمی‌کنم تا با تو در این راه کشته شوم .‌» در اینجا امام (ع) آن زن را صدا زد و فرمود: پاداش شما از طرف خاندان پیامبرتان خیر باد ای زن، بازگرد که بر زنان کارزار نیست . پس آن زن بازگشت . شیخ مفید (ره) در ارشاد می‌نویسد: «در این وقت عمرو بن حجاج با لشکریان خود به میمنه‌ی لشکر حسین (ع) حمله افکند، چون به یاران آن حضرت نزدیک شدند آنان سر زانو نشسته و نیزه ها‌ی خود را به سوی ایشان دراز کردند اسبان لشکر عمرو که چنین دیدند پیش نرفته و چون خواستند واپس روند یاران امام (ع) آنان را تیر باران کرده و گروهی از ایشان را به زمین افکندند و گروهی را زخمی کردند پس مردی از بنی تمیم به نام عبدالله بن خوزه ( از لشکر عمربن سعد ) بیرون آمده جلوی لشکر حسین (ع) آمد، مردمان فریاد کردند: «مادرت به عزایت بنشیند کجا می‌روی ؟‌» گفت: «من به سوی پروردگار مهربان و شفیعی که شفاعتش پذیرفته است می‌روم .‌» حسین (ع) به یاران خود فرمود: «این مرد کیست ؟‌» گفتند: «پسر خوزه تمیمی است،‌» حضرت گفت: «بار خدایا او را به آتش بکش،‌» پس اسب آن مرد سرکشی و جموشی کرد و در راه آبی باریک آمده و آن مرد از اسب در افتاد، و پای چپش در رکاب گیر کرده و پای راستش به هوا رفت، مسلم بن عوسجه پیش آمد و پای راستش را با شمشیر بزد و اسب به همان حال شروع به دویدن کرد و سر مرد را به هر سنگ و کلوخی می‌کوبید تا به دوزخ رهسپار شد و خداوند بی درنگ او را به آتش دوزخ فرستاد . در روایت دیگری است که چون آن مرد به نزد امام (ع) آمد، حضرت به او فرمود: «چه می‌خواهی ؟‌» آن بیشرم گفت: «ابشر بالنار‌» امام (ع) فرمود: «نه هرگز چنین نیست من به نزد پروردگاری مهربان و شفیعی که شفاعتش پذیرفته است می‌روم . ( نفس المهموم، ص 138 )و به نظر می‌رسد که در نقل ارشاد مفید چیزی از قلم افتاده و اصل روایت همین گونه بوده است . و به هر صورت اهل تاریخ و از جمله شیخ مفید (ره) نوشته اند که در این وقت جنگ فراگیر شد و از هر دو طرف گروهی کشته شدند . ( قمی، 1379، 138) به گفته‌ی مقرم در این وقت یاران امام (ع) نگریستند که جمع زیادی از آنان به شهادت رسیده اند آنها دو نفری و سه نفری و چهار نفری نزد امام (ع) می‌آمدند و رخصت جنگ و جهاد می‌گرفتند که از آن جمله سیف بن حارث بن سریع و مالک بن عبد بن سریع بودند که هردو عموزاده و برادر مادری بودند، و این دو به نزد امام (ع) آمدند و می‌گریستند . حضرت به آنها فرمود: چرا می‌گریید من امید وارم که پس از ساعتی دیدگان شما روشن شود . عرض کردند: خدا ما را به قربان تو گرداند ما برای خود نمی‌گرییم بلکه برای تو می‌گرییم که می‌نگریم اطراف تو را حلقه وار گرفته اند و ما نیز نمی‌توانیم سودی بر تو رسانده و کاری انجام دهیم . امام حسین (ع) برای آنها دعای خیر کرد و آن دو در نزدیکی آن حضرت جنگ کردند تا به شهادت رسیدند . و از آن جمله عبدالله و عبدالرحمن فرزندان عروة غفاری بودند که پیش آمده و جنگ کردند تا به شهادت رسیدند . نیز مردانی چون عمرو بن خالد صیداوی و غلامش سعد و جابر بن حارث سلمانی و مجمع بن عبدالله عائذی بودند که حمله ای سخت بر اهل کوفه افکندند و در دل لشکر کوفه فرو رفتند، به گونه ای که کوفیان میان آنها و یاران امام حسین (ع) را جدا کردند . امام (ع) برادرش عباس را به یاری آنها فرستاد و آن بزرگوار با شمشیر خود توانست آنها را از میان لشکر کوفه بیرون آورد ولی تمامی آنها به سختی زخمی شده بودند و همچنان که به طرف یاران امام (ع) می‌آمدند لشکر دشمن بر آنها حمله کردند و آنها را که سخت زخمی و بی حال بودند به شهادت رساندند . از اینجا به بعد تا ماجرای شهادت جانگداز بنی هاشم و امام حسین (ع) در کیفیت شهادت باقیمانده‌ی اصحاب و یاران آن حضرت و همچنین تقدم و تآخر مبارزه و شهادت آنان میان تورایخ و مقاتل اختلاف زیاد به چشم می‌خورد، و به نظر می‌رسد که آنچه مرحوم عبدالرزاق موسوی مقرّم در کتاب مقتل خود نوشته و ترتیبی را که اختیار کرده به صحت و اعتبار نزدیکتر باشد اگر چه نقل برخی از کتابهای دیگر و بخصوص ارشاد مفید (ره ) شاید معتبر تر از دیگر کتابها باشد جز آنکه آنها اکثراً به طور اجمال و اختصار و به صورت نامرّتب ذکر کرده اند . به هر صورت از اینجا به بعد ما نیز به همان ترتیب مقتل مُقرّم حوادث را نقل می‌کنیم و هر جا لازم بود توضیح یا اضافات دیگری را از سایر روایات و کتابها نیز برای شما بیان خواهیم کرد . شهادت مسلم بن عوسجه: عمرو بن حجاج با لشکریان خود از سمت فرات حمله‌ی دیگری به یاران امام (ع) کرد که مسلم بن عوسجه و چند تن دیگر به جنگ ایشان آمدند و درگیرودار جنگ، مسلم بن عوسجه پس از آنکه به گفته‌ی برخی پنجاه تن از لشکر دشمن را به خاک هلاکت افکند بر زمین افتاد و چون گرد و خاک فرو نشست مسلم بن عوسجه را دیدند که رمقی در تن داشت .در این وقت امام(ع) به بالین او آمد و حبیب بن مظاهر نیز به همراه آن حضرت بود، امام (ع) بدو گفت: «خدایت رحمت کند ای مسلم، از اینان کسی است که تعهد خویش به سر برده و بعضی از ایشان نیز منتظرند و هیچ گونه تغییر و تبدیلی نیافته اند .در این وقت حبیب نزدیک او آمده و گفت: بر من دشوار است که تو را به این حال روی زمین ببینم ای مسلم مژده باد تو را به بهشت ! مسلم با صدای ضعیفی گفت: «خدایت مژده‌ی خیر دهد .‌» حبیب گفت: «اگر نبود که می‌دانم به همین زودی به دنبال تو می‌آیم خیلی دوست می‌داشتم که هر وصیتی داری به من بنمایی تا بدان عمل کنم !‌» مسلم گفت: «تو را به این مرد وصیّت و سفارش می‌کنم، اشاره به امام حسین (ع) کرد، که جان خود را فدای او کنی !‌» حبیب گفت: «به خدای کعبه سوگند این کار را خواهم کرد . در این وقت لشکریان عمر سعد فریاد زدند: «ما مسلم را کشتیم .‌» شبث بن ربعی با ناراحتی به اطرافیان خود گفت: «مادرهاتان به عزایتان بنشیند آیا افرادی مانند مسلم بن عوسجه کشته می‌شوند و شما خوشحالی می‌کنید ؟ او چه شمشیرهایی در راه اسلام زد و در فتح آذربایجان شش تن از مشرکان را به هلاکت رساند !‌» حمله‌ی شمر و شهادت عبدالله بن عمیر کلبی: در این موقع شمر بن ذی الجوشن با لشکریان خود بر میسره‌ی لشکر امام (ع) حمله کرد و یاران امام (ع) در برابر ایشان پایداری کردند تا آنها را باز گرداندند، و در این گیرو دار عبدالله بن عُمیر کَلبی به جنگ ایشان رفت و نوزده سوار و دوازده نفر پیاده از ایشان را به دوزخ فرستاد، در این وقت هانی بن ثبیت حضرمی راه بر او گرفت و دست راستش را جدا کرد، و دیگری به نام بکر بن حیّ پای او را قطع کرد و در نتیجه او را دستگیر ساختند و ناجوانمردانه به شهادت رساندند . همسرش اُمّ وهب که او را کشته دید بیامد و در کنار جنازه اش نشست و همچنان که خون از چهره اش پاک می‌کرد گفت: «گوارایت باد بهشت، از خدایی که بهشت را روزی تو گرداند می‌خواهم که مرا نیز به تو مُلحق سازد ! شمر بن ذی الجوشن، که شاهد این ماجرای جانگداز بود، به غلامش رستم گفت: «سرش را با عمود بکوب‌» و آن نامرد دستور آن پلید را اجرا کرد و آن زن در همانجا و در کنار پیکر مطهر شوهرش به شهادت رسید . سپس لشکریان عمر بن سعد سرِ عبدالله را جدا کردند و به طرف خیمه‌های امام (ع) پرتاب کردند، مادرش آن سر را برداشت خونها را از چهره اش پاک نمود آن گاه عمود خیمه را بر گرفت به طرف دشمن روان شد، ولی امام (ع) او را بازگرداند ه فرمود: «بازگرد خدایت رحمت کند که جهاد از شما برداشته شده است .‌» آن زن برگشت و می‌گفت: خدایا امیدم را قطع نکن . و امام (ع) فرمود: خداوند امیدت را قطع نکند . ( مطهری، 1377، 394 ) شهادت ابوالشعثاء: طبری و دیگران گفته اند که ابوالشعثاء، که نامش یزید بن زیاد بود، از تیر اندازان ماهر بود که به همراه لشکر عمر بن سعد برای جنگ با امام (ع) آمده بود و چون مشاهده کرد که آنها شروط امام را نپذیرفتند و اقدام به جنگ با امام کردند از آنها جدا شد و به یاری امام (ع) آمد ، ( و در برخی از روایات آمده است که وی قبل از آن به امام (ع) پیوسته بود و در هنگام جنگ روی دو پای خود نشست و صد تیر به جانب دشمن انداخت که به وسیله‌ی آنها پنج نفر را به دوزخ فرستاد، و حسین (ع) پیوسته او را دعا می‌کرد و می‌گفت: خدایا نیرویی در تیر انداختنش به او ده و پاداش او را بهشت قرار ده . و چون تیرهایش تمام شد برخاست و حمله کرد و نه نفر، و بنابر نقلی نوزده نفر دیگر را به قتل رسانده و به شهادت رسید . و در فرسان الهیجاء از شرح قصیده‌ی ابوفراس نقل کرده است که وی بیش از چهل نفر از لشکر دشمن را به قتل رساند آن گاه به شهادت رسید . (محلاتی، 1389، 29 ) ابوثمامة صیداوی و یاد آور وقت زوال و نماز ظهر: ابن اثیر و دیگران نوشته اند ابوثمامه صیداوی، که نامش عمرو بن عمرو، و جزء یاران امام (ع) بود نگاهی به آسمان کرد و متوجه شد که زوال ظهر و وقت نماز فرا رسیده از این رو پیش امام (ع) آمد و عرض کرد: جانم به فدایت ! می‌بینم که این مردمان به تو نزدیک گشته اند، و سوگند به خدا که تو کشته نخواهی شد تا قبل از آن من در پیش روی شما کشته شوم، ولی دوست دارم که هنگامی خدای را دیدار کنم که این نمازی را که وقت آن نزدیک گشته بخوانم ! امام حسین( ع) سر به سوی آسمان بلند کرد و فرمود: یاد نماز افتادی خداوند تو را از نمازگزاران ذاکر قرار دهد، آری این آغاز وقت نماز است، سپس فرمود: از اینها بخواهید دست از جنگ بردارند تا ما نماز بخوانیم ! از آنسو حصین بن تمیم فریاد زد: «نماز شما قبول نیست‌» حبیب بن مظاهر به او گفت: تو گمان کرده ای که نماز خاندان رسول خدا پذیرفته نیست ولی نماز تو مقبول است ! ای الاغ ! شهادت حبیب بن مظاهر اسدی: حصین بن تمیم که این سخن را شنید به سوی حبیب حمله کرد و حبیب بن مظاهر نیز در روی او درآمد و شمشیری بر روی اسب او زد که اسب بر زمین آمد و حصین را بر زمین افکند، یاران حصین پیش آمده و او را نجات دادند ولی حبیب بن مظاهر به جنگ آنها رفت و کارزار سختی کرد و به گفته‌ی ابن شهر آشوب این رجز را می‌خواند: من حبیب هستم و پدرم مظاهر است یکّه سوار میدان جنگم در وقتی که جنگ شعله ور شود، شما در عدد بیشتر از ما هستید ولی ما از نظر برهان و حجت بر شما غالب هستیم . و بنابر این نقل وی هفتاد و دو نفر از آن بدبختان را به دوزخ فرستاد و به قتل رسانید. در این وقت نامردی به نام بدیل بن صریم بر او حمله کرد و او با شمشیر بزد و مرد دیگر از قبیله‌ی تمیم با نیزه خود بر او زد و او را بر زمین افکند و چون خواست برخیزد حصین بن تمیم شمشیری بر فرق نازنین جبیب زد که بر او در افتاد و آن مرد تمیمی فرود آمده و سر و مطهرش را جدا کرد، و امام (ع) از شهادت او سخت غمناک گشت به صورتی که گفت: پاداش خود و یاران حامی خود را از تعالی انتظار دارم .در پاره ای از مقاتل است که فرمود: خدایت خیر دهد ای حبیب چه با فضیلت مردی بودی که در یک شب قرآن را ختم می‌کردی .( رسولی محلاتی، 1374، 430-427 ) شهادت حُرّ ریاحی: پس از شهادت حبیب، حرّ ریاحی به میدان آمده، و حمله افکند، و این رجز را می‌خواند: إنی اَنا الحرّ و مأوی الضیف اضرب فی اعناقکم بالسیف عن خیر من حلّ منی و الخیف اضربکم ولا اری من حیف یعنی من حرّ و پناهگاه میهمان، که با شمشیر به گردنهایتان می‌زنم . به حمایت از بهترین کسی که از منی و خیف آمده شما را می‌زنم و هیچ ستم و حیفی هم در این کار نمی‌بینم . زهیر بن قین نیز از پشت سر از وی پشتیبانی می‌کرد و هر دو می‌جنگیدند، و هر گاه یکی از آن دو گرفتار می‌شدند آن دیگری حمله می‌کرد و او را می‌رهانید، و ساعتی این گونه کارزار کردند تا آن گاه که از اسب حرّ بر اثر ضربه ها و جراحاتی که بر گوش و سر و پیشانیش وارد شده بود خون از رویش می‌ریخت، و حرّ به شعر عنترة شاعرِ معروف تمثل جست که می‌گوید: ما زلت ارمیهم بثغرة نحره ولبانه حتی تسربل بالدّم در این وقت حصین بن تمیم به یزید بن سفیان گفت: این حرّ است که آرزوی کشتنش را داشتی (گویند علت این آرزو آن بود که یزید بن سفیان وقتی شنید حرّ بن یزید به امام حسین (ع) ملحق شده گفت: «اگر می‌دانستم که حرّ می‌خواهد به حسین ملحق شود به یک تیر کار او را می‌ساختم .‌» (فرسان الهیجاء). اینک به میدان او برو، یزید اسب بتاخت و در برابر حرّ بیامد و گفت: «ای حرّ آیا میل مبارزه داری ؟‌» حرّ گفت: «آری،‌» پس به یکدیگر حمله کردند . حصین بن تمیم گوید: «به خدا سوگند گویا جان یزید در دست حرّ بود که او را در دم به قتل رساند .‌» در این وقت شخصی به نام ایّوب بن مسرح تیری به اسب حرّ زد که سبب شد تا لرزه بر اندام اسب افتد و حرّ را بر زمین افکند، حرّ که چنان دید شمشیرش را به دست گرفت و همچون شیران به این سو و آن سو حمله می‌کرد تا به گفته‌ی ابن شهر آشوب بیش از چهل نفر از دشمنان را به خاک هلاکت افکند، در این وقت پیادگان لشکر عمر بن سعد بر او حمله کردند و او را از پای در آوردند و بر زمین افتاد . یاران امام (ع) او را برداشته و به جلوی خیمه مخصوصی که کشتگان را به آنجا می‌آوردند، بردند ؛ امام (ع) در وقتی که هنوز رمقی در تن حرّ بود نزد او آمد و در حالی که خون از چهره اش پاک می‌کرد فرمود: تو براستی آزاد مرد هستی همان گونه که مادرت تو را نام نهاده، و تو آزاد مردی در دنیا و آخرت . و بنا بر نقل برخی از اهل تاریخ این ابیات را نیز در مرثیه‌ی او گفت: النعم الحُرُّ حُرُّ بنی ریاح صبور عند مشتبک الرماح و نعم الحرّ إ ذواسی حسینا ً وجاد بنفسه عند الصباح ( یعنی چه خوب است حرّ، حرّ قبیله‌ی بنی ریاح، که در هنگام در هم فرو رفتن نیزه ها خویشتن دار و پر تحمّل است . و چه خوب است حرّ در آن هنگام که خود را فدای حسین کرد، و سخاوتمندانه در هنگام چاشت جان داد )و برخی نیز این ابیات را به بعضی از یاران امام (ع) یا حضرت علیّ بن حسین (ع) نسبت داده اند و الله اعلم . ( رسولی محلاتی، 1374، 432-431 ) دنباله‌ی ماجرا و انجام نماز با اینکه همانگونه که ذکر شد در این گیرودارها دو تن از یاران امام (ع)، یعنی حبیب و حرّ، با دشمن درگیر شده و به شهادت رسیدند ولی آن حضرت نماز را با بقیه‌ی یاران خود – به صورت نماز خوف – خواندند و به گفته‌ی اهل تاریخ زهیر بن قین و سعید بن عبدالله حنفی در پیش روی آن حضرت ایستاده و از آنها دفاع می‌کردند . برخی هم گفته اند که آن حضرت با یاران به صورت فرادای و اشاره نماز خواندند . ( ابن نما، 1380، 44 ) عموم مورخین و ارباب مقاتل گفته اند که سعید بن عبدالله حنفی سینه و سر و صورت خود را سپر آن حضرت و یاران او قرار داد تا نماز بخوانند، و چون زخمها بر بدن او فراوان شد و نتوانست روی پای خود بایستد بر زمین افتاد، در حالی که می‌گفت: «خدایا ایشان را همانند قوم عاد و ثمود از رحمت خویش دورگردان، و پیامبرت را از طرف من درود فرست و این درد و زخمی را که به من رسیده به او ابلاغ فرما که هدف من در این کار یاری فرزند پیامبر تو بود . آن گاه روی خود را به سوی امام (ع) کرده عرض کرد: آیا به عهد خود وفا کردم ؟ امام حسین (ع) فرمود: آری تو در بهشت پیش روی من هستی !: به دنبال این سخن بود که روح از بدن او پرواز کرد، و در بدن او سیزده تیر مشاهده کردند و این غیر از زخمها و ضربه‌های دیگری بود که بر او وارد شده بود . رضوان الله و سلامه و برکاته علیه و علی من استشهد معه . ( رسولی محلاتی، 1374، 433-432 ) شهادت ابوثمامه‌ی صیداوی ابوثمامه – که نامش پیش از این گذشت – همان کسی است که در هنگام ورود مسلم بن عقیل به کوفه برای آن جناب اسلحه می‌خرید و در کار تهیه‌ی اسلحه بینایی و بصیرتی داشت ؛ و در هنگام قیام مسلم نیز سر کردگی قسمتی از لشکر او را به عهده داشت و چون مسلم در آن شب خود را پنهان کرد، ابوثمامه نیز میان قبیله‌ی خود پنهان شد، و پس از شهادت مسلم، عبیدالله بن زیاد در صدد پیدا کردن او بر آمد و سخت به جستجو و تعقیب او پرداخت و ابوثمامه به همراه نافع بن هلال از بیراهه خود را به امام حسین (ع) رساند، و در خدمت آن حضرت بود تا به شهادت رسید . تاریخ نویسان می‌گویند – ابوثمامه پس از اتمام نماز به میدان آمد و با خواندن ابیاتی به جنگ آن دشمنان خدا و رسول خدا اقدام نمود، و همچنان جنگید تا اینکه پسر عمویی داشت که در لشکر عمر بن سعد بود و با ابوثمامه دشمنی و عداوتی داشت بر او حمله کرد و او را به شهادت رساند . ( همان منبع، 435-434 ) شهادت زهیر بن قین و عموزاده اش ابن مضارب: سلمان بن مضارب که عموزاده‌ی زهیر بود از میان یاران امام خارج شده و به جنگ دشمن آمد و جنگید تا به شهادت رسید و پس از وی زهیر بن قین بجلی آماده‌ی کارزار گردید . محدث قمی در کتاب نفس المهموم از شخصی به نام حنظله بن اسعد شامی از کثیر بن عبدالله شعبی، که خود او قاتل زهیر بود، نقل می‌کند که زهیر در روز عاشورا در حالی که بر اسبی دم بلند پرمو سوار بود و غرق در اسلحه بود به میدان آمد و مردم را مخاطب ساخت و گفت: «ای مردم بیم می‌دهم شما را از عذاب خدا، بیم می‌دهم، براستی که حق مسلمان بر برادر مسلمان او نصیحت او است و ما اکنون برادر هستیم و بر یک دین و یک آیین هستیم تا هنگامی که شمشیری میان ما ردّ و بدل نشده و شما شایستگی نصیحت را دارید، امّا وقتی میان ما و شما شمشیر زده شد، این پیوند گسیخته می‌شود و ما یک امّت خواهیم بود شما نیز امّتی دیگر، براستی که خداوند ما و شما را به فرزندان پیامبرش بیازموده تا بنگرد ما و شما چه می‌کنیم، ما شما را دعوت به یاری ایشان و ترک این طغیانگر طغیانگرزاده یعنی عبیدالله بن زیاد می‌کنیم که براستی شما از ایشان بهره ای نخواهید برد جز بدی، چشمان شماراا بیرون خواهند آورد، و دست و پاهای شما را خواهند برید و شما را مُثله می‌کنند، و بر شاخه‌های درخت آویزان کنند، و بزرگان و قاریان شما امثال حُجر بن عدی و یارانش و هانی عروة و اشباه او را می‌کشتند .‌» ( باید توجه داشت که این سخنرانی را در آغاز روز عاشورا و قبل از شروع جنگ، زهیر بن قین ایراد کرد و چنانچه در پایان آن خواهید خواند امام (ع) کسی را فرستاد و او را بر گرداند، همچنین از جمله‌ی «نحن الآ ن اخوة ...» این مطلب معلوم می‌شود)در اینجا مردم کوفه او را دشنام داده و ابن زیاد را ستایش کرده و گفتند: به خدا ما از اینجا نخواهیم رفت تا حسین و یارانش را و هر که با اوست بکشیم یا آنها را زنده به نزد عبیدالله بن زیاد بفرستیم . زهیر دوباره آنها را مخاطب ساخت و فرمود: ای بندگان خدا براستی که فرزندان فاطمه شایسته تر به دوستی و یاری هستند از پسر سُمیه، و اگر یاریشان نمی‌کنید پناه به خدا از اینکه آنها را بکشید، میان او و یزید را که هر دو از قریش هستند واگذارید که به جان خودم سوگند یزید بی آنکه حسین کشته شود از فرمانبرداری شما راضی خواهد شد. در اینجا شمر تیری به جانب زهیر پرتاب کرد و گفت: «ساکت شو صدایت بیفتد که ما را با پر حرفی خود خسته کردی !‌»زهیر فرمود: «ای پسر کسی که بر پاشنه‌ی خود بول می‌کند (مرحوم استاد شعرانی گفته که این جمله کنایه از اعرابی بودن است چون صحرانشینان را پاشنه‌ی پا می‌شکافت و بول کردن را علاج آن می‌دانستند ) من تو را مخاطب نساختم . تو بهیمه ( و حیوانی چهارپا ) هستی که به خدا سوگند گمان ندارم دو آیه از کتاب خدا را بدانی . شمر که دیگر سخنی نداشت ( و خشمگین شده بود ) گفت: در همین ساعت تو و صاحبت کشته خواهید شد ! زهیر در پاسخش گفت: آیا به مرگ مرا می‌ترسانی ! به خدا سوگند مرگ با آن حضرت در پیش من محبوبتر است از زندگی جاویدان با شما . سپس مردم کوفه را مخاطب ساخت و با صدای بلند فریاد زد: ای بندگان خدا این پست بد خوی و اشتباهش شما را فریب ندهند که به خدا سوگند شفاعت حضرت محمد (ص) به مردمی که خون فرزندان و خاندانش را بریزند و یاران و مدافعان حریمش را بکشند نخواهند رسید در این وقت مردی از پشت سر او را صدا زد و گفت: «حضرت اباعبدالله می‌فرماید بازگرد که به جان خودم سوگند چنانچه مؤمن آل فرعون برای قوم خود نصیحت کرد و دعوت خویش را ابلاغ نمود، تو هم بر این مردم نصیحت کرده و پیام خود را رساندی. اگر نصیحت و پیام سودی داشته باشد‌» ( قمی، 1379 ،130-129 ) باری زهیر بن قین به میدان آمد و به گفته‌ی اهل تاریخ دست بر دوش امام (ع) گذارد و گفت: اقدم هدیت هادیا ً مهدیّا ً فالیوم نَلقی جدّک النبیّا و حسنا ً والمرتضی علیّا ً و ذا الجناحین الفتی الکمیّا و اسد الله الشهید الحیّا امام (ع) به او فرمود: «و انا القاهم علی أثرک‌» و من هم به دنبال تو به دیدارشان خواهم آمد و سپس حمله کرد و جنگ سختی نمود و این رجز را می‌خواند: انا زهیر و انا ابن القین اذودکم بالسیف عن حسین انّ حسینا ً احد السبطین من عترة البرّ التقی الزّین ذاک رسول الله غیر المین اضربکم ولا اری من شین و به گفته‌ی ابن شهر آشوب در کتاب مناقب خود، یکصد و بیست نفر از آنان را به دوزخ فرستاد، و در این وقت کثیر بن عبدالله شعبی و مهاجر بن اوس بر او حمله کردند و او را به شهادت رساندند . امام (ع) بر بالین او آمد و فرمود: خدایت از رحمت خویش دور نگرداند، و کشندگانت را لعنت کن همانند آنهایی که به صورت بوزینه و خوک مسخ شدند . ( رسولی محلاتی، 1374، 438-435 ) شهادت عمرو بن قرظة انصاری: عمرو بن قرظة همان کسی است که از طرف امام (ع) مأمور رساندن پیام آن حضرت به عمر بن سعد بود، و پدرش قرظة انصاری از اصحاب رسول خدا (ص) است که در جنگ احد و جنگهای دیگر حضور داشت و پس از رحلت رسول خدا (ص) در کوفه سکونت گرفت، و در جنگهای جمل و صفین و نهروان در رکاب امیرمؤمنان با دشمنان آن حضرت جنگید و به گفته‌ی نصربن مزاحم در جنگ صفین پرچم انصار در دست او بود . قرظه انصاری دو پسر داشت یکی عمرو که به همراه امام (ع) آمده بود، و دیگری علی بود که در لشکر عمر بن سعد بود، که چون برادرش عمرو به شهادت رسید ناراحت شده از صف دشمن بیرون آمد و به امام حسین جسارتی کرد که نافع بن هلال از لشکر امام خارج شده و نیزه ای بر او زد و او را به خاک انداخت ولی یارانِ وی پیش آمده و او را نجات دادند . عمرو بن قرظه از کسانی است که پیوسته مترصد بود تا اگر تیری به سوی امام (ع) پرتاب می‌شود سر و سینه‌ی خود را سپر کند که تیر بر بدن امام (ع) نخورد، و چون زخم بسیاری بر او رسید به سوی امام (ع) توجه کرد و عرض کرد: ای فرزند رسول خدا آیا شرط جانبازی را به جای آوردم ؟ .‌» حضرت فرمود: آری تو پیشاپیش من در بهشت خواهی بود، رسول خدا را از من سلام برسان و به اطلاع آن حضرت برسان که من هم به دنبال تو خواهم بود . در برخی از مقاتل آمده که دیگر نتوانست به ایستد و بر زمین افتاد و به شهادت رسید . ولی در برخی دیگر هست که در این وقت به دشمن حمله کرده و این ارجوزه را می‌خواند: قد علمت کتیبة الانصار انی سأحمی حوزة الذمار ضرب غلام غیر نکس شار دون حسین مهجتی وداری و جمعی را به هلاکت رساند و سپس بر زمین افتاد و به شهادت رسید . (همان منبع، 439-438 ) شهادت نافع بن هلال جملی: نافع بن هلال، چنانچه در ترجمه اش آمده است، مردی دلاور و شجاع و بزرگوار و رئیس عشیره‌ی خود بود، و در منزل عذیب الهجانات به امام (ع) ملحق شد، و در پاره ای از روایات مانند روایت طبری آمده که او در آن هنگام که آب را بر روی امام (ع) و خاندان و یارانش بستند موفق شد به همراه حضرت اباالفضل (ع) و جمعی دیگر بیست مشگ آب با زحمت و رنج بسیار برای خاندان آن حضرت بیاورند، و نافع بن هلال در آن ماجرا سهم بزرگی داشت. (طبری، 1374، 312: 4 )و نیز گفته اند که او جوانی زیبا صورت و نیکو اندام بود و در کار تیر اندازی مهارتی تام داشت، و تیرهای مخصوصی که آنها را مسموم کرده بود برای جنگ تهیه کرده و نام خود را نیز بر آنها نوشته بود، و چون آنها را به سوی دشمن می‌انداخت این دو بیت را می‌خواند: ارمی بها مُعلمة افواقها مسمومة تجری بها اخفاقها لیملانّ ارضها رشاقها و النفس لا ینفعها اشفاقها و به وسیله‌ی آنها دوازده نفر را به دوزخ فرستاد، و جمعی را نیز زخمی کرد، چون تیرهایش تمام شد، شمشیرش را برهنه کرد و به دشمن حمله کرد، و جمعی را نیز با شمشیر خود بکشت . لشکریان سعد دور او را احاطه کردند و با پرتاب سنگ و تیر بر او حمله کردند به طوری که بازوان او را شکستند و او را به اسارت گرفتند . شمر و همراهانش او را گرفتند به نزد ابن سعد آوردند، پسر سعد به او گفت: «چه چیز تو را وادار کرد که با خود چنین کنی ؟‌» وی پاسخ داد: پروردگارم می‌داند که چه چیز می‌خواستم . در این وقت مردی دید که خون بر سر و صورتش جاری است رو به او کرد و گفت: «حال خود را می‌بینی ؟‌» نافع گفت: «من خود را سرزنش نمی‌کنم و اگر دستم را نشکسته بودید مرا اسیر نمی‌کردید .‌» در این وقت شمر به پسر سعد گفت: «او را بکش !‌» ابن سعد گفت: «تو او را آوردی اگر می‌خواهی تو او را بکش !‌» و شمر برای کشتن او شمشیر کشید، نافع گفت: «ای شمر اگر تو مسلمان بودی بر تو گران می‌آمد که خدا را با خونی که از ما به گردن داری دیدار کنی، سپاس خدای را که مرگ ما را به دست بدان خلق خود مقرّر فرمود .( رسولی محلاتی، 1374، 440-439 ) شهادت غلام ترکی: در روایات و مقاتل نام غلامی ترکی ذکر شده که در روز عاشورا پس از شجاعت بسیار و کشتن هفتاد نفر از لشکر دشمن به شهادت رسید، ولی در نام و خصوصیات او اختلاف است، برخی نامش را «واضح‌» و برخی «اسلم‌» و برخی نیز هر دو را ذکر کرده اند . در مناقب ابن شهر آشوب بر طبق روایتی او را غلام حرّ ذکر کرده اند در چند روایت او را غلام حارث مذحجی دانسته اند، و در بحارالانوار و مقتل خوارزمی او را غلام امام حسین (ع) دانسته و گفته اند: وی قاری قرآن بود . و چنانچه در مناقب و دیگر کتابها است، هفتاد نفر را به دوزخ فرستاد و کشت، و چون بر زمین افتاد به امام اسثغاثه نمود و آن حضرت به بالین او آمد و گونه‌ی خود را بر صورت آن غلام گذارد، او چشم باز کرد و گفت: کیست مانند من که فرزند رسول خدا گونه بر روی من نهاده ! سپس تبسّمی کرد و جان به جان آفرین تسلیم نمود - (همان منبع، 441-440 ) شهادت بریر بن خضیر: بریر بن خضیر همدانی از بزرگان یاران امام(ع) و از مشایخ تابعین و قاریان قرآن و از حواریّین امیرالمؤمنان (ع) است، و او را سیّد القُرّاء می‌گفتند، و همان کسی است که چون حرّ سر راه بر امام (ع) گرفت و آن سخنرانی را فرمود، بریر برخاست و گفت: به خدا سوگند ای فرزند رسول خدا براستی که خدا بر ما منّت نهاد تا موفق شویم در پیش روی تو کارزار کنیم، و اعضای بدن ما در راه تو جدا گردد، و جدّت در روز قیامت شفیع ما گردد . طبری از ابی مخنف و او به سندش از غلام ( وی هنگامی که امام (ع) و یاران آن حضرت به شهادت رسیدند از کربلا گریخت و زنده ماند و بعد ها مشاهدات خود را در آن روز بازگو می‌کرد ) عبدالرّحمن بن عبدربّه انصاری ( که این عبدالرحمن خود جزء یاران امام (ع) بوده و در همان حمله‌های اول و دوم به شهادت رسیده ) نقل کرده که گوید: «امام (ع) دستور داده بود سراپرده ای بر پا کرده بودند و در ان قَدَحِ بزرگی نوره برای تنظیف آماده کرده و آن را با مشگ آمیخته بودند . امام (ع) به منظور تنظیف در آن سراپرده رفته بود و عبدالرحمن و بُریر بر در آن خیمه ایستاده و منتظر بودند تا آن حضرت خارج شده و آن دو به داخل خیمه بروند، و هر دوی آنها عجله داشتند که زودتر بروند به طوری که شانه هاشان به هم می‌خورد، و بُریر با عبدالرحمن شوخی می‌کرد، عبدالرحمن گفت: ای بُریر دست بردار که به خدا قسم اکنون وقت بطالت و شوخی نیست ! بُریر پاسخ داد: به خدا سوگند قوم من می‌دانند که من بطالت را نه در جوانی دوست دارم و نه در پیری ولکن به خدا من اکنون خوشحالم به آنچه در پیش داریم و دیدارمی کنیم، به خدا سوگند فاصله میان ما و حورالعین به همین مقدار است که اینان با شمشیر به ما حمله کنند، و من دوست داشتم که هم اکنون اینها این کار ر ا می‌کردند .( تاریخ طبری، 1374، 321: 4 ) طبری از ابی مخنف روایت کرد که یوسف بن یزید از عفیف بن زهیر که خود در کربلابود برای من حدیث کرد و گفت یزید بن معقل که در لشکر عمر بن سعد بود بیرون آمد و گفت: «ای بُریر رفتار خدا را با خود چگونه دیدی ؟‌» بریر پاسخ داد: خدا با من به خیر و خوبی رفتار کرد و با تو به شرّ و بدی . یزید بن معقل گفت: «دروغ گفتی اگرچه در گذشته دروغگو نبودی، آیا به یاد داری روزی را که در قبیله‌ی بنی سودان با هم می‌رفتیم و تو می‌گفتی که معاویه بر گمراهی است و امام هدایت علی بن ابیطالب است ؟‌» آنگاه بریر گفت: آری گواهی دهم و رأی من همین هست، و من گواهی دهم که تو بر گمراهی هستی . بریر گفت: «حاضری به مباهله بیایی تا از خدا بخواهیم هر کس را که دروغگو است از رحمت خود دور کند و هر کس را که بر باطل است بکشد ؟‌» یزید قبول کرد و هر دو دست به درگاه خدا بلند نموده و از خداوند در خواست کردند تا دروغگو را لعنت کند و او را بکشد . سپس به یکدیگر حمله کردند و هر کدام ضربتی بر دیگری زد . ضربت یزید بن معقل خفیف بود و زیانی به بُریر نرساند ولی بُریر ضربتی بر سر یزید زد که کلاهخود را شکافت و به وسط سَرِ او رسید و تا جایگاه دماغ او را شکافت . راوی حدیث ( که همان عفیف بن زهیر است ) گوید که گویا هم اکنون بُریر را می‌نگرم که شمشیرش را به شدّت تکان می‌داد تا از میان سر یزید بیرون آورد، که رضی بن مُنقذ عبدی بیامد و به بُریر حمله کرد . هر دو گلاویز شدند، و لختی همچنان می‌چرخیدند تا آنکه بُریر او را بر زمین زد و روی سینه اش نشست، رَضی ین مُنقذ که چنان دید دیگران را به یاری طلبید، در این وقت کَعب بن جابر پیش رفت که به بُریر حمله کند، من به او گفتم: این بُریر بن خضیر قَاری قرآن است که در مسجد قرآن را به ما یاد می‌داد . ولی کَعب به سخن من توجّهی نکرد و با نیزه به او حمله کرد، و نیزه خود را به پشت بُریر فرو کرد، بریر که تیزی نیزه را بر پشت خود احساس نمود خود را به روی رضی انداخت و صورت و بینی او را با دندان گرفت و کعب بریر را با نیزه به یک سو انداخت و رضی برخاست و گریخت، و کعب بن جابر بُریر را به شهادت رساند . یوسف بن یزید که این حدیث را شنید به عفیف گفت: «تو خود این ماجرا را دیدی ( و حقّ بودن بُریر، و دروغگویی یزید را در مباهله مشاهده کردی ) ؟‌» عفیف گفت: «آری چشمم دید و گوشم شنید . ( همان منبع، 329-328 ) دنباله داستان این گونه است که وقتی کعب بن جابر به خانه بازگشت زنش یا خواهرش «نورا‌» به او گفت: به کمک دشمنان فرزند فاطمه رفتی، و بزرگ قاریان قرآن را کشتی، براستی که گناهی بس بزرگ کردی، به خدا سوگند از این پس هرگز با تو سخن نخواهم گفت . و کعب در پاسخ او اشعاری گفت . از مجموع روایاتی که درباره‌ی یاران امام (ع) و کیفیت شهادت آنان رسیده و نقل شده به دست می‌آید که «بُریر‌» از کسانی است که در همان ساعات نخست و اوایل آغاز جنگ به شهادت رسید . حنظله شبامی: حنظله بن اسعد شبامی از دلاوران و بزرگان شیعه و قاریان قرآن به شمار می‌رفت که از کوفه خود را به امام (ع) رسانید، و در یاری آن حضرت فداکاری بسیار کرد، و سر و صورت و سینه‌ی خود را سپر تیرها و نیزه ها و شمشیرها نمود، و پیش از شهادت خود برای مردم نابکار کوفه سخنرانی کرد . و به دنبال آن گفت: «ای مردم حسین را نکشید که خدای سبحان شما را به عذاب خود بگیرد .‌» امام (ع) درباره اش دعای خیر کرد و فرمود: «رَحِمَکَ اللهُ اِنَّهُم قَد اِستَو جَبُوا العَذابَ حینَ رَدُّوا عَلَیکَ ما دَعَوتَهُم اِلَیهِ مِنَ الحَقِّ وَ نَهَضُوا اِلیکَ لِیَستَبیحُوکَ و اَصحابَکَ فَکَیفَ بِهِم الآنَ وَ قَد قَتَلُوا اِخوانَکَ الصِالِحینَ .‌» . حنظله عرض کرد: «راست گفتی ای فرزند رسول خدا (ص) آیا اجازه می‌دهی که به سوی آخرت بشتابیم و به برادران خویش بیپوندیم ؟‌» امام حسین (ع) فرمود: «چرا بشتاب به سوی آنچه برای تو بهتر است از دنیا و آنچه در آن است و آن پادشاهی که زوال ندارد .‌» پس حنظله گفت: «اَلسَّلامَ علیکَ یا اَبا عَبداللهُ صَلَّی اللهُ عَلیکَ وَ علی اَهلِ بَیتک وَ عَرَّفَ بَینَنا و بَینَک فی جَنَّتِهِ‌» . امام (ع) فرمود: «آمین، آمین‌» . حنظله پس از این سخنان به میدان رفت و کارزار کرد تا به شهادت رسید. شهادت دو جوان جابری: طبری گوید که پس از حنظله دو جوان جابری ، ( پیش از این نام آن دو را این گونه ذکر کرده و گفته است: آن دو برادر مادری یکدیگر بودند یکی سیف بن حارث بن سریع و دیگری مالک بن عبد بن سریع ) پیش آمدند و به سوی امام (ع) توجه کرده و گفتند: «اَلسَّلامُ عَلَیکَ یَابنَ رَسُول الله (ص)‌» امام (ع) پاسخ هر دو را داده و فرمود: «وَ عَلیکُما السَّلام وَ رَحمةُ الله وَ بَرَکاتهُ‌» پس جنگیدند تا به شهادت رسیدند . شهادت برادران غفاری: ابومخنف لوط بن یحیی پیش از داستان شهادت دو جوان جابری گوید همین که یاران حسین (ع) دیدند که قدرت دفاع از امام (ع) و دفاع از خود را ندارند برای شهادت در پیش روی آن حضرت به مسابقه پرداختند و از آن جمله عبدالله و عبدالرحمن فرزندان عرزه‌ی غفاری پیش آمده عرض کردند: «درود بر تو ای اباعبدالله دشمن از ما گذشت و به سوی تو آمد، و ما دوست داریم در پیش روی تو بجگیم و جان خویش را فدای تو سازیم، امام (ع) اجازه شان داد و آن دو پیش رفتند و شروع به کارزار نمودند . سپس جنگ سختی کردند تا به شهادت رسیدند. ( رسولی محلاتی، 1374، 445 -441) شهادت شوذب و عابس بن شبیب شاکری: عابس بن شبیب شاکری از قبیله‌ی بنی شاکر است و از امیرالمومنین (ع) نقل شده که فرمود :« اگر شمار قبیله‌ی بنی شاکر به هزار نفر برسد خدای تعالی آن گونه که باید پرستش خواهد شد» ( محلاتی، 1389، 181: 1 ) عابس از یاران آن حضرت و مردی عابد و متهجّد و شب زنده دار و دلاور بود. عابس در جریان ورود مسلم به کوفه و بیعت مردم با آن جناب سخنرانی جالبی دارد که در جای خود مذکور شده، و بر طبق نقل طبری پیک مسلم بن عقیل به سوی امام حسین (ع) بود و به دنبال انجام مأموریت به همراه آن حضرت از مکه به کربلا آمد، و «شوذب‌» نیز که یکی از موالیان و بستگان قبیله اش بود به همراه او آمده بود . چون روز عاشورا فرا رسید، و یاران امام (ع) یکی پس از دیگری به میدان جنگ رفته و به شهادت می‌رسیدند . عابس رو به شوذب کرد و گفت: «ای شوذب چه فکری در سر داری و چه می‌خواهی بکنی ؟‌» شوذب بی درنگ پاسخ داد: «چه می‌خواهم بکنم ! در کنار تو در جلوی روی فرزند دختر رسول خدا (ص) می‌جنگم تا کشته شوم !‌» عابس گفت: «من نیز همین گمان را درباره‌ی تو داشتم، اکنون که چنین تصمیمی داری پس پیش روی امام (ع) برو تا تو را نیز به حساب یاران خویش بیاورد همان گونه که دیگر یارانش را به حساب آورد و من نیز در مصیبت تو آزمایش شده و پاداش گیرم، و اگر کس دیگری امروز با من نزدیکتر از تو بود خوش داشتم او را پیش از خود به میدان بفرستم تا در مصیبت او اجر یابم، که امروز، روزی است که شایسته آن است تا ما به هر وسیله ای می‌توانیم در تحصیل اجر و پاداش بکوشیم، که پس از این روز، دیگر عملی نیست و حساب و باز پرسی است .‌» شوذب به دنبال این گفتگو به نزد امام (ع) آمد و با آن حضرت خداحافظی کرد و سپس به میدان رفت و کارزار کرد تا به شهادت رسید . درود خدا بر او و همرزمانش باد . سپس عابس پیش آمد و عرض کرد: «ای ابا عبدالله آگاه باش به خدا سوگند هیچ کس در روی زمین – چه خودی و چه بیگانه – در نزد من عزیزتر و محبوبتر از تو نیست، و اگر توان آن را داشتم که به وسیله ای عزیزتر از جان و خونم دفع ظلم و کشته شدن را از شما بکنم این کار را حتماً می‌کردم، درود خدا بر تو ای اباعبدلله، خود را گواه می‌گیرم که من به راه هدایت تو و هدایت پدرم هستم . سپس با شمشیر برهنه به سوی دشمنان آن حضرت تاخت در حالی که زخمی بر پیشانی داشت . ابی مخنف در اینجا از مردی به نام ربیع بن تمیم همدانی نقل کرده است که من وقتی او را دیدم که می‌آید شناختم و دلاوریهای او را در جنگها دیده بودم و می‌دانستم که او شجاعترین مردم است از این رو فریاد زدم: «ای مردم این شیر سیاه، یا شیر شیران، است این پسر شبیب است، کسی به جنگ او نرود! عابس نیز پیوسته فریاد می‌زد: «آیا مردی نیست در برابر مردی بیاید ! پسر سعد که چنان دید از شدّت خشم و ناراحتی فریاد زد: «او را سنگ باران کنید‌» عابس که این نامردی و بزدلی را از آنها دید کلاهخود و زره خود را افکند و چون شیری خشمناک بر ایشان حمله کرد . همان راوی ادامه داده گوید: به خدا سوگند او را دیدم که بیش از دویست نفر از آن مردم را به هلاکت رساند و فراری داد، تا اینکه نامردانه از هر سو او را احاطه کردند و به شهادت رساندند و سر او را در دست چند تن دیدم که هر یک می‌گفتند: «من او را کشتم !‌» تا اینکه نزد عمر بن سعد آمدند و او گفت: «همگی او را کشتید و یک نفر او را نکشت .‌»( رسولی محلاتی، 1374، 448-446 ) شهادت جَون مولی ابی ذر غفاری: «جون‌» بن ابی مالک وابسته یا غلام آزاد شده ابوذر غفاری است که نامش در زمره‌ی اصحاب رسول خدا ( ص ) و امیرالمؤمنین و امام حسن (ع) ذکر شده است و در خدمت ابوذر غفاری و در ماجرای تبعید او به شام و سپس به ربذه نیز بوده است، که پس از رحلت ابوذر غفاری به مدینه آمد و در خدمت امیرالمؤمنین (ع) بود و پس از شهادت آن حضرت در خدمت امام حسن (ع) و سپس امام حسین (ع) بود، و در کار اصلاح و ساخت و ساز اسلحه‌های جنگی مهارت داشت . از این رو در کتابهای تاریخی آمده است که در شب عاشورا تنها او بود که در خیمه امام (ع) به اصلاح شمشیر و اسلحه آن حضرت مشغول بود، چنانچه در حدیث منقول از امام سجاد (ع) نیز نقل شد. (مقرّم، 1387، 215 . قمی، 1379، 117- 116 ) سیّد در کتاب لهوف روایت کرده است که او غلام سیاهی بود، و چون برای رفتن به میدان و اجازه‌ی کارزار به نزد امام (ع) آمد آن حضرت به او فرمود: «تو اکنون آزادی، زیرا تو برای سلامت آمدی و اکنون گرفتار راه ما مشو !‌» جَون عرض کرد: ای فرزند رسول خدا در فراخی و آسایش کاسه لیس شما باشم، ولی در سختی دست از شما بردارم ( هرگز ) ! به خدا سوگند بویم ناخوش و حسب من پست، و رنگم سیاه است، آیا بهشت را بر من دریغ داری تا بویم خوش و حسبم شریف و رویم سفید گردد، نه به خدا سوگند از شما جدا نشوم تا این خون سیاهم با خونهای شما آمیخته گردد . امام (ع) که چنان دید او را اجازه داد . به گفته‌ی سیّد (ره) و دیگران: وی بیست و پنج نفر از آن نامردان را به دوزخ فرستاد، تا اینکه به شهات رسید، پس امام (ع) بر بالین او حاضر شد و در کنار بدن او ایستاد و به درگاه خدای تعالی عرض کرد: «خدایا رویش را سفید گردان و بویش را خوش کن، و با نیکان او را محشور فرما و میان او و محمد و آلش آشنایی بر قرار کن . بر طبق روایتی که شیخ صدوق (ره) از امام باقر و او از امام سجاد (ع) روایت کرده است بنی اسد ده روز پس از دفن اجساد مُطهّره بدن جَون را یافتند که بوی مشگ از او ساطع بود و او را دفن کردند. ( رسولی محلاتی، 1374، 449-448 ) انس بن حارث کاهلی: انس کاهلی از یاران و اصحاب رسول خدا (ص) است چنانچه ابن حجر عسقلانی در کتاب الاصابه، و نیز جَزَری در اسد الغابة گفته اند، و هر دوی آنها به سندشان از وی روایت کرده اند که گوید: از رسول خدا (ص) شنیدم که درباره‌ی حسین (ع) می‌فرمود: «این پسرم، حسین، در سرزمینی به نام کربلاء کشته خواهد شد . هرکس از شما که در آن روز حضور داشت حتماً حسین را یاری کند .‌» ( عسقلانی، 1355، 81: 1 . ابن اثیر، 1341، 123: 1 ) هر دوی آنها نوشته اند که انس بن حارث راوی این حدیث، خود به همراه امام حسین (ع) به کربلا رفت و در آنجا کشته شد . و مرحوم محدِّث محلاتی در کتاب فرسان الهیجاء نقل کرده که انس بن حارث کسی است که در کربلا پیامی را از امام (ع) برای ابن سعد برد و چون بر او در آمد بر وی سلام نکرد ،ابن سعدبه اوگفت: «مگر ما را مسلمان نمی‌دانی که بر ما سلام نکردی ،ما که بر خدا کافر نشده و انکار رسالت ننمودیم ؟‌» انس گفت: «تو چگونه خدا را شناخته و حق رسول او را رعایت کرده ای که دامن بر کمر زده ای برای ریختن خون فرزند پیغمبر و یاران او !‌» عمر بن سعد لختی سر به زیر انداخت و سپس پاسخ داد: «به خدا سوگند من می‌دانم که قاتل این جماعت به ناچار در آتش جهنّم است ولی فرمان امیر عبیدالله را باید اطاعت کرد .‌» باری انس کاهلی از امام (ع) رخصت میدان گرفت، و به گفته‌ی مُقَرّم در کتاب مقتل الحسین به قدری سالخورده بود که ابروهای خود را با دستمالی به پیشانی بسته و کمر خود را با عمامه ای که داشت محکم تر کرده بود تا خم نشود و به سوی میدان آمد و امام (ع) که او را با آن حال دید گریست و فرمود: خدایت سپاسگزار باشد ای پیر مرد . به گفته‌ی مقرّم و دیگران با آن سالخوردگی و ناتوانی هجده نفر از آن نامردان از خدا بی خبر را به خاک هلاکت افکند، و پس از آن شربت شهادت نوشید . شهادت عمرو بن جنادة: شهادت جُنادة بن حارث سلمانی انصاری پیش از این مذکور شد و او از اصحاب رسول خدا (ص) و امیرمؤمنان بود که در جنگ صفین در رکاب امیرالمؤمنین (ع) می‌جنگید، و از مشاهیر شیعیان بود . جُنادة پسری داشت به نام عمرو که به گفته‌ی برخی یازده ساله و به گفته‌ی برخی دیگر نه ساله بود، و با مادرش (و از برخی مقاتل نقل شده که نام مادرش «بحریه‌» و دختر مسعود خزرجی بوده ) در لشکر امام (ع) بودند، و پس از شهادت جنادة آن زن پسرش عمرو را دستور داد تا به جنگ دشمنان امام (ع) برود و آن نوجوان نیز لباس رزم پوشیده و به نزد امام (ع) آمد و رخصت میدان طلبید . امام (ع) اجازه نداد و فرمود «پدر این پسر در حمله‌ی نخست کشته شده و شاید مادرش جنگ او را خوش نداشته باشد .‌» عمرو عرض کرد: مادرم به من دستور جنگ داد . امام (ع) با شنیدن این سخن اجازه داد، و عمرو بن جناده به میدان آمد و جنگید تا به شهادت رسید، دشمنان سنگ دل سر او را جدا کردند و به سوی لشکرگاه امام (ع) انداختند، مادرش که ماجرا را نظاره می‌کرد پیش آمد و آن سر را برداشت و خون از چهره اش پاک کرد و بر سینه چسبانید و گفت: آفرین ای پسرم ! ای خوشی دلم و ای نور دیده ام . سپس آن سر را به سینه‌ی مردی از لشکریان دشمن که در آن نزدیکی بود بزد و او را کشت، آن گاه تیرک خیمه را بر گرفت و بر دشمن حمله کرد . او دو مرد را با آن تیرک و عمود به قتل رسانید و به دوزخ فرستاد، و امام حسین (ع) دستور داد آن زن را بازگرداندند و در حق او دعا کرد . (محدّث قمی در نفس المهموم گفته است من احتمال می‌دهم که این داستان مربوط به پسر مسلم بن عوسجه بوده باشد چون نظیر این سخنان و شبیه آن از وی نقل شده و الله اعلم، و در حاشیه آن کتاب گوید و محتمل است این داستان مربوط به پسر مسعود بن حجاج باشد، چون در زیارت ناحیه‌ی مقدسه آمده است . «السّلام علی مسعود بن الحجاج و ابنه ...‌» حجّاج بن مسروق جُعفی: حجّاج بن مسروق جعفی از شیعیان امیرالمؤمنین (ع) و در کوفه سکونت داشت، و چون شنید که امام حسین (ع) از مدینه به سوی مکه حرکت کرده او نیز به سوی مکه حرکت کرد و ملازم رکاب آن حضرت بود تا در کربلا به شهادت رسید، و در اوقات نماز مؤذّن آن حضرت بود، و در مناقب ابن شهر آشوب است که وی رخصت میدان گرفت و شروع به کارزار کرد و بیست و پنج نفر را به دوزخ فرستاد به غیر از افرادی که زخمی و مجروح کرد . و مقرّم در کتاب مقتل الحسین گوید که حجّاج بن مسروق کارزار کرد تا آنکه صورتش به خون رنگین شد پس به نزد امام (ع) آمد و این رجز را می‌خواند: امروز جدت پیامبر و پدر با سخاوتت علی را که ما به عنوان وصی او را می‌شناسیم دیدار خواهم کرد . امام (ع) به او فرمود: من هم به دنبال تو، آن دو را دیدار خواهم کرد . حجّاج به میدان بازگشت و جنگید تا آنکه به شهادت رسید . سوّار بن ابی حمیر: در اواخر زیارت ناحیه‌ی مقدّ سه آمده است: درود بر مجروح اسیر سوّار بن ابی حمیر و چنانکه گفته اند وی جنگ سختی کرد تا آنکه جراحات زیادی برداشت و بر زمین افتاد، و او را به اسارت گرفتند و به نزد ابن سعد بردند، و او خواست تا سوّار را بکشد ولی قوم و قبیله اش از وی خواستند تا او را نکشد، و به آنها واگذارد، و پسر سعد نیز پذیرفت و او را به آنها بخشید، و آنها نیز وی را نزد خود بردند و پس از گذشت شش ماه در اثر همان جراحات به شهادت رسید . سوید بن عمرو بن ابی المطاع: اهل تاریخ گفته اند که وی پیر مردی شجاع و با تجربه در جنگها و عابدی شریف و کثیرالصلاة بود . که روز عاشورا در پیش روی امام (ع) جنگید تا اینکه بر اثر کثرت جراحات و زخمهایی که بر او وارد شد به زمین آمد و به صورت روی زمین افتاد و حرکتی نکرد . مردم گمان کردند که او کشته شده از وی گذشتند، و هنگامی که شنید می‌گویند: «حسین را کشتند‌» بیتاب شد و حرکتی کرد و خنجری را که در کفش خود پنهان کرده بود بر گرفت و به جنگ دشمنان رفت و آنها نیز او را احاطه کردند و به شهادت رساندند . مقرّم در مقل خود گوید که وی آخرین نفری بود که پس از شهادت امام (ع) کشته شد .ما نیز همان گونه که پیش از این گفتیم نام این بزرگ مردان تاریخ اسلام را به ترتیبی که در آن کتاب است ذکر کردیم . البته باید دانست که ما نتوانستیم نام همه آن مردان بزرگ را ذکر کنیم، چنانچه نتوانستیم آنها را آن گونه که بوده اند معرفی کنیم، و دیگران نیز همانند ما در این باره اقرار به عجز کرده اند . ( رسولی محلاتی، 1374، 454-450 ) 2-1-49. عدد شهدای اهل بیت (ع) در پاره ای از روایات آمده است که عدد آنها به غیر از خود امام (ع) هفده نفر بوده و چنانچه از ابن نما نقل شده راویان گفته اند: هرگاه ما داستان شهادت امام حسن (ع) را در حضرت محمد بن علی باقر یادآور می‌شدیم آن حضرت می‌فرمود: هفده انسان پاک را کشتند که همگی از رحم فاطمه دختر اسد مادر علی بودند . چنانچه در زیارت ناحیه‌ی مقدّسه نیز که انشاءالله پس از این مذکور خواهد شد نام هفده نفر از این خاندان هست . در روایت امالی صدوق (ره) نیز در داستان عبور امیرالمؤمنین از سرزمین کربلا در هنگام رفتن به سوی صفّین آمده است که فرمود: و این سرزمین کربلا است که در آن دفن می‌شود حسین (ع) و هفده نفر از فرزندان من و فرزندان فاطمه . البته منظور از فاطمه در اینجا ظاهراً فاطمه بنت اسد است . و همین قول را مفید (ره) نیز در ارشاد روایت کرده و می‌گوید: « نام کسانی که از خاندان امام حسین با آن حضرت در کربلا کشته شدند هفده تن بودند و حسین (ع) هجدهمین آنان بود از این قرار است: عباس، عبدالله، جعفر، عثمان ( که این چهار تن پسران امیرالمؤمنین بودند و مادرشان ام البنین بود )، عبدالله، ابوبکر، ( که این دو نیز فرزندان امیرالمؤمنین و مادرشان لیلی دختر مسعود دارمی بوده . )، ( در ارشاد، مسعود ثقفی است که با توجه به روایات دیگر و گفتار خود مفید در باب فرزندان امیرالمؤمنین مسلماً اشتباه است، و صحیح همین است که ما نوشته ایم، و آنچه در ارشاد نیز آمده بدین وسیله اصلاح می‌شود ) علی، عبدالله ( فرزندان امام حسین (ع)، ) قاسم، ابوبکر، عبدالله ( فرزندان امام حسن بن علی .) محمد، عون (فرزندان عبدالله بن جعفر )، عبدالله، جعفر، عبدالرحمن - (فرزندان عقیل بن ابیطالب )، محمد فرزند ابی سعید بن عقیل . قول دیگر آن است که عدد آنها بجز امام حسین (ع) هجده نفر بوده، چنانچه در روایت ریّان بن شبیب از امام رضا (ع) بود، و ما پیش از این آن را نقل کردیم، امام (ع) در آن حدیث می‌فرماید: «ای پسر شبیب اگر خواستی برای چیزی گریه کنی برای حسین بن علی بن ابیطالب (ع) گریه کن که او را همانند گوسفند سر بریدند، و به همراه او هجده نفر از خاندانش را کشتند که در روی زمین مانندی نداشتند. ( ابن بابویه، 1373، 299: 1 ) در ارشاد مفید از عبدالله بن ربیعه‌ی حمیری نقل کرده است که من در شام نزد یزید بن معاویه بودم که زجر بن قیس وارد شد و یزید به او گفت: «چه خبر داری ؟‌» ابن قیس گفت: مژده، که حسین بن علی (ع) با هجده نفر از خاندانش و شصت نفر از یارانش بر ما در آمدند و ما از آنها خواستیم که یا تسلیم شوند یا سر به فرمان عبیدالله بن زیاد در آورند یا بجنگند تا به آخر.(شیخ مفید، 1376، 122 :2 ) نظیر آن نیز از شمر بن ذی الجوشن , علیهما اللعنةّ، نقل شده است . قول سوم آن است که آنها بجز امام حسین (ع) بیست و یک نفر بودند . چنانچه ابوالفرج در کتاب مقاتل الطالبیین نقل کرده است، و در پایان نام آنها گوید: همه‌ی آنهایی که از فرزندان ابوطالب در کربلا شهید شدند بجز آنان که مورد اختلاف است بیست و دو نفر بوده اند . ( ابوالفرج اصفهانی، 1368، 37)و البته قول سوم خلاف مشهور است و میان این سه قول، قول دوم مشهور تر است . ( رسولی محلاتی، 1374، 459-457) 2-1-50 .وداع جوانان بنی هاشم و نخستین شهید از آنان محدّث قمی در نفس المهموم می‌گوید که این قول که شهید اوّل اهل بیت (ع) علی بن الحسین بوده مطابق است با گفتار طبری و ابن اثیر و ابوالفرج اصفهانی و ابوحنیفه دینوری و شیخ مفید و سید بن طاووس . و استاد شعرانی (ره) نیز در تأیید این مطلب گفته است: پیغمبر (ص) در غزوات هر کس را که به او نزدیکتر و مخصوص تر بود پیشتر از دیگران به جنگ می‌فرستاد، در کربلا نیز امام (ع) فرزندِ بزرگوار خود را که عزیز ترین مردم نزد او بود در راه خدا داد، و جهاد فرمود تا شهادت بر دیگران ناگوار نباشد . مادر آن حضرت لیلی، دختر ابی مّرة بن عروة بن مسعود ثقفی است، و مادر لیلی، میمونة دختر ابوسفیان بود . ( رسولی محلاتی، 1374، 461-460 ) وی حمله آغاز کرد و رجزی به این مضمون می‌خواند: «من علیم، پسر حسین بن علی ‌» «به پروردگار کعبه که ما به پیمبر نزدیکتریم ‌» «به خدا پسر بی پدر درباره‌ی ما حکم نکند .‌» «این کار را چند بار کرد . مرة بن منقذ عبدی او را بدید و گفت: «بزرگترین گناه عرب به گردن من باشد اگر بر من بگذرد و چنین کند، و پدرش را عزادار نکنم‌» بار دیگر علی اکبر بیامد و با شمشیر به کسان حمله می‌برد، مرة بن منقذ راه بر او گرفت و ضربتی به او زد که بیفتاد و کسان اطرافش را گرفتند و با شمشیر پاره پاره اش کردند . حمید بن مسلم ازدی گوید: به گوش خودم شنیدم که حسین می‌گفت: «پسرکم، خدای قومی را که ترا کشتند، بکشد، نسبت به خدا و شکستن حرمت پیمبر چه جسور بودند، از پس تو دنیا گو مباش .‌» ورین پس از آن زنی شتابان در آمد که گفتی خورشید طالع بود و فریاد می‌زد: «ای برادرکم، ای برادرزاده ام ! .‌» پرسش کردم گفتند: «این زینب دختر فاطمه دختر پیمبر خداست .‌» پس بیامد و بر پیکر وی افتاد، حسین بیامد و دست او را گرفت و سوی خیمه گاه برد، آنگاه حسین به طرف فرزند خویش رفت، غلامانش نیز بیامدند که گفت: «برادرتان را بردارید‌» پس او را از محل کشته شدنش ببردند و رو به روی خیمه گاهی نهادند که مقابل آن جنگ می‌کردند . ( طبری، 1374، 346-345: ج7 ) نوشته اند تا اصحاب زنده بودند، تا یک نفرشان هم زنده بود، خود آنها اجازه ندادند یک نفر از اهل بیت پیغمبر، از خاندان امام حسین، از فرزندان، برادرزادگان، برادران، عمو زادگان به میدان بروند . می‌گفتند آقا اجازه بدهید ما وظیفه مان را انجان بدهیم، وقتی ما کشته شدیم خودتان می‌دانید . آخرین فرد از اصحاب اباعبدالله که شهید شد، یکمرتبه ولوله ای در میان جوانان خاندان پیغمبر افتاد . همه از جا حرکت کردند . نوشته اند: شروع کردند با یکدیگر وداع کردن و خداحافظی کردن، دست به گردن یکدیگر انداختن، صورت یکدیگر را بوسیدن . از جوانان اهل بیت پیغمبر اول کسی که موفق شد از اباعبدالله کسب اجازه کند، فرزند جوان و رشیدش علی اکبر بود که خود اباعبدالله درباره اش شهادت داده است که از نظر اندام و شمایل، اخلاق، منطق و سخن گفتن، شبیه ترین فرد به پیغمبر بوده است . آنقدر شبیه بود که خود اباعبدالله فرمود: خدایا خودت می‌دانی که وقتی ما مشتاق دیدار پیغمبر می‌شدیم، به این جوان نگاه می‌کردیم . آیینه‌ی تمام نمای پیغمبر بود . درباره‌ی بسیاری از اصحاب، مخصوصاً جوانان، روایت شده که وقتی برای اجازه گرفتن نزد حضرت می‌آمدند، حضرت به نحوی تعلّل می‌کرد ( مثل داستان قاسم که مکرر شنیده ایم ) ولی وقتی که علی اکبر می‌آید و اجازه‌ی میدان می‌خواهد، حضرت فقط سرشان را پایین می‌اندازد . جوان روانه‌ی میدان شد .نوشته اند اباعبدالله چشمهایش حالت نیم خفته به خود گرفته بود: «ثُمَّ نَظَرَ اِلَیهِ نَظَرَ ائِسٍ‌» - (سیّد بن طاووس، 47) به او نظر کرد مانند نظر شخص ناامیدی که به جوان خودش نگاه می‌کند . ناامیدانه نگاهی به جوانش کرد، چند قدمی هم پشت سر او رفت . اینجا بود که گفت: خدایا ! خودت گواه باش که جوانی به جنگ اینها می‌رود که از همه‌ی مردم به پیغمبر تو شبیه تر است . جمله ای هم به عمر سعد گفت، فریاد زد به طوری که عمر سعد فهمید: «یَابنَ سَعدٍ قَطَعَ اللهُ رَحِمَکَ‌» خدا نسل تو را قطع کند که نسل مرا از این فرزند قطع کردی . بعد از همین دعای اباعبدالله، دو سه سال بیشتر طول نکشید که مختار عمر سعد را کشت . پسر عمر سعد برای شفاعت پدرش در مجلس مختار شرکت کرده بود . سر عمر سعد را آوردند در مجلس مختار در حالی که روی آن پارچه ای انداخته بودند، و گذاشتند جلوی مختار . حالا پسر او آمده برای شفاعت پدرش . یک وقت به پسر گفتند: آیا سری را که اینجاست می‌شناسی ؟ وقتی آن پارچه را برداشت، دید سر پدرش است . بی اختیار از جا حرکت کرد . مختار گفت: او را به پدرش ملحق کنید . مورخین اجماع دارند که جناب علی اکبر با شهامت و از جان گذشتگی بی نظیری مبارزه کرد . بعد از آنکه مقدار زیادی مبارزه کرد، آمد خدمت پدر بزرگوارش – که این جرء معمای تاریخ است که مقصود چه بوده و برای چه آمده است ؟ - گفت: پدر جان «اَلعَطَش‌» تشنگی دارد مرا می‌کشد، سنگینی این اسلحه مرا خیلی خسته کرده است، اگر جرعه ای آب به کام من برسد نیرو می‌گیرم و باز حمله می‌کنم . این سخن جان اباعبدالله را آتش می‌زند، می‌گوید: پسر جان ! ببین دهان من از دهان تو خشکتر است، ولی من به تو وعده می‌دهم که از دست جدّت پیغمبر آب خواهی نوشید . این جوان می‌رود به میدان و باز مبارزه می‌کند . شاید می‌خواست بگوید: ای پدر، این نامردان که نمی‌توانند مرا از پای در آورند، ولی تشنگی و سنگینی سِلاح مرا از پای درآورد، و اگر آبی باشد می‌تواند این ضعف را جبران کند، و آب را هم برای خود نمی‌خواهم بلکه آب می‌خواهم تا بدان وسیله نیرویی تازه کنم و این دشمنان از خدا بی خبرِ تو را از پا در آورم. باری در اینجا روایات مختلف است، در یک روایت آمده که در برابر این درخواست فرزند، با شدت اندوه فرمود: «پسرم بسیار دشوار و سنگین است بر محمد و بر علی بن ابیطالب و بر من که آنها را بخوانی و تو را اجابت نکنند، و به آنها استغاثه کنی و پاسخت را ندهند، پسرم زبانت را بیاور ...‌» ( علامه مجلسی، 1361، 43: 45 ) و در این روایت آمده که امام (ع) زبان علی را در کام گرفت، و سپس انگشترش را به او داد و فرمود: «آن را در دهان گیر و به سوی کارزار با دشمن بازگرد .‌»از این روایت استفاده می‌شود که امام (ع) با این کار پاسخ او را داد و تشنگی و خستگی او را بر طرف نمود . ( رسولی محلاتی، 1374، 471 ) مردی به نام حمیدبن مسلم که به اصطلاح راوی حدیث است و البته در جنگ شرکت نداشته ولی اغلب قضایا را او نقل کرده است . می‌گوید: کنار مردی بودم . وقتی علی اکبر حمله می‌کرد، همه از جلوی او فرار می‌کردند . او ناراحت شد، خودش هم مرد شجاعی بود، گفت: قسم می‌خورم اگر این جوان از نزدیک من عبور کند داغش را به دل پدرش خواهم گذاشت . من به او گفتم: تو چکار داری، بگذار بالأخره او را خواهند کشت . گفت: خیر . علی اکبر که آمد از نزدیک او بگذرد، این مرد او را غافلگیر کرد و با نیزه‌ی محکمی آنچنان به علی اکبر زد که دیگر توان از او گرفته شد به طوری که دستهایش را به گردن اسب انداخت، چون خودش نمی‌توانست تعادل خود را حفظ کند . در اینجا فریاد کشید: «یا اَبَتاه ! هذا جَدّی رَسولُ الله‌» ( علامه مجلسی، 1361، 44: 45) پدر جان الاّن دارم جدّ خودم را به چشم دل می‌بینم وشربت آب می‌نوشم . اسب، جناب علی اکبر را در میان لشکر دشمن برد، اسبی که در واقع دیگر اسب سوار نداشت .( مطهری، 1377، 348-345 ) سیّد بن طاووس (ره) می‌گوید: امام حسین آمد تا بالای سر علی اکبر ایستاد و گونه بر گونه اش نهاد . حمید بن مسلم می‌گوید در آن روز به گوشهای خود شنیدم که بر نعش علی فرمود: خدا بکشد مردمی که تو را کشتند ای پسرم، چه جرئتی داشتند این مردم بر خدا و بر پاره کردن حرمت رسول خدا (ص) . و به دنبال آن گفته: سیلاب اشک از دیدگان آن حضرت سرازیر شد و سپس گفت: پس از تو خاک برسر دنیا . در برخی از مقاتل آمده است که وقتی علی روی زمین افتاد روی زانو نشست و فریاد زد: «پدر جان سلام بر تو، این جدّم رسول خدا و امیرالمؤمنین (ع)، و این جده ام فاطمه زهرا و خدیجه‌ی کبری (س) هستند که می‌گویند: بشتاب که آنها مشتاق تو هستند .‌» ( محلاتی، 1389، 304: 1 ) شهادت عبدالله بن مسلم بن عقیل: مورّخین و ارباب مقاتل عموماً نوشته اند که پس از شهادت علی بن الحسین (ع)، عبدالله فرزند مسلم بن عقیل که خواهر زاده‌ی امام حسین (ع) بود و مادرش رقیّه کبری دختر امیرالمؤمنین (ع) بود به میدان آمد، ولی ابن شهر آشوب و برخی دیگر او را اول شهید اهل بیت می‌دانند، و او هنگامی که به میدان آمد این رجز را می‌خواند: امروز پدرم مسلم را دیدار می‌کنم و هم جوانمردانی را که بر دین پیغمبر از دنیا رفتند، آنها مردمانی نبودند که به دروغ شناخته شده باشند، بلکه نیکانی بزرگ زاده، از هاشم که خاندانی بزرگ تبار بودند . به گفته‌ی ابن شهر آشوب در مناقب، در سه حمله نود و هشت نفر را کشت، آن گاه عمرو بن صبیح صیداوی و اسد بن مالک او را به شهادت رساندند . کیفیت شهادت او را شیخ مفید و ابن نما و برخی دیگر این گونه نوشته اند که عمروبن صبیح تیری به جانب عبدالله بن مسلم انداخت ؛ عبدالله دست خود را به عنوان سپر روی پیشانی گذارد که تیر به پیشانی او نخورد ولی آن تیر آمد و دست را بر پیشانی او دوخت که نتوانست آن را جدا کند، و آن دیگری نیز نیزه ای بر قلب عبدالله زد که بر زمین افتاد و به شهادت رسید . ( رسولی محلاتی، 1374، 478-477 ) جعفر بن عقیل: ابن شهر آشوب می‌نویسد: پس از عبدالله بن مسلم، جعفر بن عقیل به میدان آمد و این رجز را می‌خواند: انا الغلام الا بطحی الطالبی من معشر فی هاشم من غالب و نحن حقّاً سادة النوائب هذا حسین اطیب الاطالب من عترة البرّ التّقی الثاقب پس دو نفر یا بنا بر قول دیگر پانزده نفر سوار را کشت و بشر بن خوط همدانی او را به شهادت رساند . ( همان منبع، 480-479 ) عبدالرحمن بن عقیل: و هم او می‌نویسد که پس از وی عبدالرحمن بن عقیل به مبارزه آمد و این رجز را می‌خواند: ابی عقیل فاعرفوا مکانی من هاشم و هاشم اخوانی کهول و صدق سادة الاقران هذا حسین شامخ البنیان و هفده سوار را کشت تا اینکه عثمان بن خالد او را به شهادت رساند . و مورخین نوشته اند: هنگامی که مختار در کوفه خروج کرد عبدالله بن کامل را برای دستگیری و قتل این عثمان ابن خالد به میان قبیله اش فرستاد و بالاخره قبیله اش او را به همراه بشر بن خوط قانصی – که هر دو از سرکردگان لشکر عمر بن سعد و قاتل چند تن از جوانان بنی هاشم و یاران امام حسین (ع) بودند – دستگیر کرده و به نزد عبدالله بن کامل آوردند، و او هر دو را به دوزخ فرستاد و لاشه‌ی آنها را نیز سوزاندند . محمد بن عبدالله بن جعفر: او فرزند عبدالله بن جعفر است که به گفته‌ی ابوالفرج در مقاتل الطالبیین، مادرش خوصاء دختر حفض بود و به گفته‌ی ابن شهر آشوب پس از عبدالرحمن بن عقیل به جنگ رفت و این رجز را می‌خواند: اشکو الی الله من العدوان فعال قوم فی الردی عمیان قد بدّلوا معالم القرآن و محکم التنزیل و التبیان وأظهروا الکفر مع الطغیان و ده نفر را به دوزخ فرستاد و عامر بن نهشل تمیمی او را به شهادت رساند . عون بن عبدالله بن جعفر: پس از محمد بن عبدالله، عون بن عبدالله بن جعفر به میدان آمد و مادرش زینب دختر امیرالمؤمنین (ع) بود . و این رجز را می‌خواند: ان تنکرونی فانا ابن جعفر شهید صدق فی الجنان أزهر یطیر فیها بجناح اخضر کفی بهذا شرفاً فی المحشر و سه نفر سوار و هیجده نفر پیاده از آن دشمنان خدا و رسول خدا را به جهنم فرستاد و عبدالله بن قطنه طایی او را به شهادت رساند . شهادت محمد بن ابی سعید بن عقیل: وی که به گفته‌ی برخی، از فقهاء بود و مادرش کنیزی بود، به میدان آمد و در پیش روی آن حضرت به شهادت رسید . ( و برخی او را با محمد بن عقیل یکی دانسته اند. والله اعلم ) ابوالفرج در مقاتل الطالبیین از محمد بن علی بن حمزة روایت کرده که وی برادری نیز داشته به نام جعفر بن محمد بن عقیل که در کربلا به شهادت رسید ولی ابوالفرج گوید من در کتابهای انساب برای محمد بن عقیل فرزندی به نام جعفر نیافتم . ( و برخی او را با محمد بن عقیل یکی دانسته اند . والله اعلم ) عبدالله بن عقیل: ابوالفرج گوید وی که مادرش کنیزی بود و چنانچه مدائنی گفته او را عثمان بن خالد جهنی با مردی از قبیله‌ی همدان کشتند . محمد بن مسلم بن عقیل: وی نیز مادرش کنیز بود و چنانچه از امام باقر (ع) روایت شده قاتل او ابومریم ازدی و لقیط بن ایاس جهنی بوده اند . (همان منبع، 482 -480 ) 2-1-51. فرزندان امام حسن (ع) آن حضرت حدود پانزده فرزند پسر داشت و مشهور آن است که از امام حسن (ع) در کربلا سه فرزند به شهادت رسید به نامهای قاسم و عبدالله و ابابکر، و یکی هم زخمی شد به نام حسن بن الحسن ( حسن مثنی ) که بعد ها او را معالجه کردند و زنده ماند . و برخی ابوبکر را لقب همان حسن مثنی دانسته اند . ( رسولی محلاتی، 1374، 483-482 ) ابوبکر بن الحسن: ابوالفرج اصفهانی در مقاتل الطالبیین گفته است که او برادر پدر و مادری قاسم بود و پیش از قاسم به شهادت رسید ولی در تاریخ طبری و کامل ابن اثیر شهادت او را پس از قاسم ذکر کرده اند. (تاریخ طبری، 1374، 342: 4 . ابن اثیر، 1374، 75: 4 ) قاتل او عبدالله بن عقبه‌ی غنوی است، و سپس می‌گوید که مقصودِ سلیمان بن قتّه‌ی شاعر در شعر خود که گفته است: و عند غنی قطرة من دمائنا و فی اسد اخری تعدّ و تذکر ( در قبیله‌ی «غنی‌» قطره ای از خون ما هست که باید انتقام آن را از آنها بگیریم، و در قبیله‌ی «اسد‌» نیز خون دیگری از ما است که فراموشمان نخواهد شد )همین ابوبکر بن الحسن است . ( در تاریخ طبری از امام باقر (ع) روایت کرده که خونی هم که در بنی اسد است خون عبدالله بن حسن است که با تیر حرملة بن کاهل اسدی به شهادت رسید ) و چون مختار در کوفه به حکومت رسید کسی را به سراغ عبدالله غنوی فرستاد و در جستجوی او بر آمد به او گفتند: «به جزیره گریخته است .‌» و مختار دستور داد خانه اش ویران و با خاک یکسان کنند . ( رسولی محلاتی، 1374، 483 ) شهادت عبدالله بن حسن (ع): حسن بن علی علیه السلام چند پسر داشت که همراه اباعبدالله آمده بودند . یکی از آنها قاسم بود، همچنین پسر ده ساله ای دارد که آخرین پسر ایشان است، این بچه وقتی که پدرش از دنیا رفت گویا چند ماهه بوده است ؛ در خانه‌ی حسین بزرگ شد . این پسر اسمش عبدالله و خیلی به آقا علاقه مند است . زینب به گفته‌ی آقا از بچه ها مراقبت می‌کند . یکدفعه زینب متوجه می‌شود عبدالله از خیمه بیرون آمده است و می‌خواهد برود پیش عمویش حسین بن علی علیه السلام . آنقدر زینب دوید که به اباعبدالله نزدیک شد . آقا فرمود: تو برگرد بگذار این بچه پیش خودم باشد . در همین حال، یکی از دشمنان آمد برای اینکه ضربتی به اباعبدالله بزند . تا شمشیرش را بالا برد، این طفل فریاد کرد: زنا زاده ! تو می‌خواهی عموی مرا بکشی ؟ تا او شمشیرش را حواله کرد، این طفل دست خود را جلو آورد و دستش بریده شد . فریاد کرد: یا عمّاه!عمو جان ببین با من چه کردند . (مطهری، 1377، 298 ) امام (ع) او را در بر گرفت و فرمود: «ای برادر زاده صبر کن و آن را به حساب خیر و نیکی به حساب آور، که خدا تو را به پدران صالح و شایسته ات ملحق فرماید.» سیّد فرموده: در این وقت حرمله تیری به سوی عبدالله انداخت و او را به شهادت رساند .‌» ( رسولی محلاتی، 1374، 534 ) قاسم بن الحسن: مشهور آن است که وقتی قاسم بن حسن در کربلا به شهادت رسید هنوز به سن بلوغ نرسیده بود، و عبارت برخی از روایات این گونه است: «او پسرکی کوچک بود که به حدّ بلوغ نرسیده بود، و چون حسین (ع) به او نگریست که به جنگ آمده است دست در گردنِ او انداخت و هر دوی آنها چندان گریستند که بیهوش گشتند .‌» ( علامه مجلسی، 1361، 34: 45 ) از مقتل ابی مخنف نقل شده که گفته است در آن روز چهارده سال از عمر قاسم گذشته بود ( بداونی، 1379، 266 ) و در ارشاد مفید و تاریخ طبری و کتابهای دیگر از حمید بن مسلم روایت شده که درباره‌ی قاسم گفته: پسرکی به سوی ما آمد که گویا صورتش پاره‌ی ماه بود . به هر صورت درباره‌ی شدّت علاقه‌ی قاسم به شهادت در مدینة المعاجز بحرانی از ابوحمزه‌ی ثمالی روایت شده که در شب عاشورا هنگامی که امام (ع) اصحاب و یاران خود را در خیمه گرد آورد و ماجرای شهادت خود را به اطلاع آنان رساند . و هر کدام برخاستند و سخنی گفتند، قاسم نیز برخاست و عرض کرد: «عمو جان من نیز کشته خواهم شد ؟‌» امام (ع) از او پرسید: ای پسرم مرگ در کام تو چگونه است ؟ عرض کرد: عمو جان از عسل شیرین تر است . در اینجا بود که امام (ع) به او فرمود: «آری به خدا سوگند فدای تو باد عمویت براستی که تو نیز یکی از کسانی هستی که از جنس مردان کشته خواهی شد پس از آنکه به بلایی بزرگ دچار می‌شوی . ( بحرانی، 1371، 261 ) این آقا زاده اصلاً باک ندارد . روز عاشوراست . حالا پس از آنکه با چه اصراری به میدان می‌رود، بچه است . زرهی، خُودی، اسلحه و چکمه ای متناسب با اندام او وجود ندارد، لهذا نوشته اند همین طور رفت، عمامه ای به سر گذاشته بود همین قدر نوشته اند . نوشته اند که امام کنار در خیمه ایستاده بود . لجام اسبش به دستش بود، معلوم بود منتظر است . یکمرتبه فریادی شنید . نوشته اند مثل یک باز شکاری – که کسی نفهمید به چه سرعت امام پرید روی اسب – حمله کرد . می‌دانید آن فریاد چه بود ؟ فریاد یا عمّاه، عمو جان ! عمو جان !وقتی آقا رفت به بالین این نوجوان، در حدود دویست نفر دور او را گرفته بودند . امام که حرکت کرد و حمله کرد، آنها فرار کردند . یکی از دشمنان از اسب پایین آمده بود تا سر جناب قاسم را از بدن جدا کند، خود او در زیر پای اسب رفقای خودش پایمال شد . آن کسی که می‌گویند در روز عاشورا در زیر سم اسبها پایمال شد در حالی که زنده بود، یکی از دشمنان بود نه حضرت قاسم . حضرت خودشان را رساندند به بالین قاسم، ولی در وقتی که گرد و غبار زیاد بود و کسی نمی‌فهمید قضیه از چه قرار است . وقتی که این گرد و غبار نشست، یک وقت دیدند که آقا به بالین قاسم نشسته است، سر قاسم رابه دامن گرفته است . این جمله را از آقا شنیدند که فرمود: «یَعِزُّ عَلی عَمِّکَ اَن تَدعوهُ فَلا یُجیبُکَ اَو یُجیبُکَ فَلا یَنفَعُکَ‌» یعنی برادر زاده ! خیلی بر عموی تو سخت است که تو بخوابی نتواند تو را اجابت کند، یا اجابت کند و بیاید اما نتواند برای تو کاری انجام بدهد . در همین حال بود که یک وقت فریادی از این نوجوان بلند شد و جان به جان آفرین تسلیم کرد . (مطهری، 1377، 76-71 ) 2-1-52 . فرزندان امیرالمؤمنین (ع) چنانچه اهل حدیث و تاریخ گفته اند، بجز اباعبدالله الحسین (ع) شش تن دیگر از فرزندان امیرالمؤمنین (ع) در کربلا به شهادت رسیدند به نامهای: ابوالفضل العباس، عبدالله، جعفر، عثمان، ( مادر این چهار نفر امّ البنین دختر حزام بن خالد بن ربیعه است ) ( خالد بن ربیعة جدّ امّ البنین برادر همان لبید بن ربیعة شاعر معروف عرب و سراینده‌ی یکی از معلقات است ) محمد، ( که به گفته‌ی ابوالفرج به محمد اصغر معروف بود و مادرش نیز کنیز بود )، ابوبکر ( که مادرش لیلی دختر مسعود ثقفی است ) . مفید (ره) به جای محمد، عبدالله ذکر کرده و گفته است: «مادر او و ابوبکر همان لیلی دختر مسعود ثقفی است ) . و ابوالفرج از برخی نام دو پسر دیگر را نیز از امیرالمؤمنین به نامهای ابراهیم و عبیدالله ذکر کرده که آنها گفته اند آن دو نیز در کربلا به شهادت رسیدند ولی آن را قبول نکرده و این گفتار را نپذیرفته و ردّ می‌کند ؛ و می‌گوید برای ابراهیم در کتب انساب ذکری نیافتم و عبیدالله بن علی نیز در جنگ «مدار‌» به دست لشکریان مختار کشته شد. باری شیخ مفید (ره) و دیگران نوشته اند همین که عباس بن علی کثرت کشتگان خاندان خود و اهل بیت را بدید به برادران مادری خود یعنی یه عبدالله و جعفر و عثمان فرمود: «ای برادارن من گام پیش نهید برای شهادت برخیزید تا من خیر خواهی شما را نسبت به خدا و پیامبرش مشاهده کنم که شما را فرزندی نیست. پس آنها برخاستند و به میدان آمدند . شهادت عبدالله بن علی (ع): ابوالفرج به سند خود از عبیدالله بن عیاش روایت کرد که عبدالله بن علی در آن روز که در کربلا به شهادت رسید بیست و پنج سال از عمرش گذشته بود و فرزندی نداشت . ابن شهر آشوب در کتاب مناقب این رجز را برای او نقل کرده است: انا ابن النجدة و الافضال ذاک علیّ الخیر ذوالفعان سیف رسول الله ذوالنکال فی کلّ یوم ظاهر الا هوال به گفته‌ی ابوالفرج و ابن شهر آشوب و شیخ مفید پس از جنگ سختی که کرد هانی بن ثبیت حضرمی به مبارزه‌ی او آمد و او را به شهادت رساند . جعفربن علی: پس از وی برادرش جعفربن علی بن ابیطالب (ع) به میدان جنگ آمد و به گفته‌ی ابن شهر آشوب این رجز را می‌خواند: انی انا جعفر ذو المعالی ابن علیّ الخیر ذوالنوال ذاک الوصی ذوالسنا و الوالی حِسبی بعمّی شرفاً و الخال احمی حسیناً ذا الندی المفضال ابوالفرج گفته است که در وقت شهادت نوزده سال داشت و در اعیان الشیعه از رجال شیخ نقل کرده که گفته است جعفر در روز عاشورا بیست و نه سال داشت و ابوالفرج از ضحاک مشرقی نقل کرده که قاتل او نیز همان هانی بن ثبیت بوده و ازامام باقر (ع) نیز نقل شده که خولی بن یزید اصبحی او را به شهادت رساند، و در مناقب ابن شهر آشوب گفته، خولی تیری به سوی او انداخت که به شقیقه یا چشمش اصابت کرد . عثمان بن علی: عثمان نیز وقتی به میدان جنگ آمد این رجز را می‌خواند: انی انا عثمان ذو المفاخر شیخی علیّ ذو الفعال الظاهر هذا حسین سیّد الاخایر و سیّد الصغار و الا کابر بعد النبی و الوصی الناصر در مقاتل الطالبیین است که او در آن وقت بیست و یکساله بود و خولی اصبحی او را هدف تیر قرار داد و آن تیر او را بر زمین افکند و در این موقع مردی از قبیله‌ی ابان بن دارم با شتاب آمد و او را به شهادت رساند و سرش را برید . محمد بن علی (ع) ( محمد اصغر ): شهادت او را نیز همانند شهادت برادرش عثمان بن علی ذکر کرده اند و احتمال اشتباه نیز در روایات، احتمال بعیدی نیست والله اعلم . ابوبکر بن علی: ابوالفرج گوید: نامش ضبط نشده، ولی به نظر می‌رسد نام او همان ابراهیم یا عبدالله بوده که در کلمات دیگران آمده است و ابن شهر آشوب در کتاب مناقب این رجز را برای او ذکر کرده که می‌گفت: شیخی علیّ ذوالفخار الاطول من هاشم الخیر الکریم المفضل هذا حسین ابن النبی المرسل عنه نحامی بالحسام المصقل تفدیه نفسی من أخِ مبجّل وی همچنان جنگید تا اینکه زجر بن بدر جعفی او را به شهادت رساند . و ابوالفرج از امام باقر (ع) روایت کرده که او را مردی از قبیله‌ی همدان به شهادت رساند و از مدائنی نقل کرده که گوید: «او را در گودالی که به صورت جوی آبی بود کشته یافتند و قاتل او معلوم نشد .‌» ( رسولی محلاتی، 1374، 493-490 ) ابوالفضل العباس: ولادت آن بزرگوار چنانچه در فرسان الهیجاء و دیگر کتابها آمده است در چهارم ماه شعبان سال بیست و ششم هجری در مدینه‌ی طیبه بود و چنانچه گفته اند: هنگام شهادت سی و چهار سال از عمر شریف آن حضرت گذشته بود . گویند نام مادر آن حضرت فاطمه دختر حزام بن خالد از قبیله‌ی کلاب و به «امّ البنین‌» مشهور گردید ولی مؤلف قاموس الرجال گوید ظاهر ازروایات دانشمندان آن است که «امّ البنین‌» اسم آن بانوی محترمه بوده نه کنیه اش، والله اعلم . القاب آن حضرت: اباالفضل و ابوالقربة و به خاطر زیبایی و جمالی که داشت به «قمر بنی هاشم‌» و ماه فرزندان هاشم مشهور و ملقّب گردید . ( همان منبع، 494-493 ) در شب عاشور عبّاس در خدمت اباعبدلله علیه السلام نشسته بود . در همان وقت یکی از سران دشمن می‌آید، فریاد می‌زند: عبّاس بن علی و برادرانش را بگویید بیایند . عبّاس می‌شنود ولی مثل اینکه ابداً نشنیده است، اعتنا نمی‌کند . آنچنان در حضور حسین بن علی مؤدب است که آقا به او فرمود: جوابش را بده هر چه فاسق است . می‌آید می‌بیند شمربن ذی الجوشن است . شمر روی یک علاقه‌ی خویشاوندی دور که از طرف مادر عبّاس دارد و هر دو از یک قبیله اند، وقتی که از کوفه آمده است به خیال خودش امان نامه ای برای اباالفضل و برادران مادری او آورده است . به خیال خودش خدمتی کرده است . تا حرف خودش را گفت، عباس علیه السلام پرخاش مردانه ای به او کرد، فرمود: خدا تو را و آن کسی که این امان نامه را به دست تو داده است لعنت کند . درباره‌ی من چه فکر کرده ای ؟ تو خیال کرده ای من آدمی هستم که برای حفظ جان خودم، امامم، برادرم حسین بن علی علیه السلام را اینجا بگذارم و بیایم دنبال تو ؟ آن دامنی که ما در آن بزرگ شده ایم و آن پستانی که از آن شیر خورده ایم، این طور ما را تربیت نکرده است . جناب امّ البنین، همسر علی علیه السلام، چهار پسر از علی دارد . مورخین نوشته اند علی علیه السلام مخصوصاً به برادرش عقیل توصیه می‌کند که زنی برای من انتخاب کن که «وَلَدَتهَا الفُحولَةُ‌» از شجاعان زاده شده باشد، از شجاعان ارث برده باشد «لِتَلِدَ لی وَلَداً شُجاعاً‌» می‌خواهم از او فرزند شجاع به دنیا بیاید . عقیل، امّ البنین را انتخاب می‌کند . چهار پسر که ارشدشان وجود مقدس اباالفضل العبّاس است، از این زن به دنیا می‌آیند . هر چهار پسر در کربلا در رکاب اباعبدالله حرکت می‌کنند و شهید می‌شوند . این زن بزرگوار ( امّ البنین ) که تا آن وقت زنده بود ولی در کربلا نبود، شهادت چهار پسر رشید خود را درک کرد و در سوگ آنها نشست . در مدینه برایش خبر آمد که چهار پسر تو در خدمت حسین بن علی علیه السلام شهید شدند . برای این پسرها ندبه و گریه می‌کرد . گاهی سر راه عراق و گاهی در بقیع می‌نشست و ندبه‌های جانسوزی می‌کرد . زنها هم دور او جمع می‌شدند . مروان حکم که حاکم مدینه بود، با آن همه دشمنی و قساوت گاهی به آنجا می‌آمد و می‌ایستاد و می‌گریست . از جمله ندبه هایش این است: لا تَدعُوِنّی وَیکِ اُمَّ البَنینَ تَذَکِّرینی بِلُیوثِ العَرین کانَت بَنونَ لی اُدعی بِهِم وَالیَومَ اَصبَحتُ ولا مِن بَنین ای زنان ! من از شما یک تقاضا دارم و آن این است که بعد از این مرا با لقب امّ البنین نخوانید ( چون امّ البنین یعنی مادر پسران، مادر شیر پسران )، دیگر مرا به این اسم نخوانید . وقتی شما مرا به این اسم می‌خوانید، به یاد فرزندان شجاعم می‌افتم و دلم آتش می‌گیرد . زمانی من امّ البنین بودم ولی اکنون امّ البنین و مادر پسران نیستم . مرثیه ای دارد راجع به خصوص اباالفضل: می‌گوید: ای چشمی که در کربلا بودی و آن منظره ای که عبّاس من، شیر بچه‌ی من، حمله می‌کرد می‌دیدی و دیده ای ً ای مردمی که آنجا حاضر بوده اید . برای من داستانی نقل کرده اند ؛ نمی‌دانم این داستان راست است یا نه . یک خبر خیلی جانگداز به من داده اند، نمی‌دانم راست است یا نه . به من گفته اند که اولاً دستهای پسرت بریده شده، بعد در حالی که فرزند تو دست در بدن نداشت یک مرد لعین ناکس آمد و عمودی آهنین بر فرق او زد . وای بر من که می‌گویند برسر شیر بچه ام عمود آهنین فرود آمد . بعد می‌گوید: عباس جانم ! فرزند عزیزم ! من خودم می‌دانم که اگر دست در بدن داشتی هیچ کس جرأت نزدیک شدن به تو را نمی‌کرد . ( مقرّم، 1388، 146 ) . 2-1-53 . ام البنین یکی از مادران برجسته تاریخ «ام البنین، فاطمه کلابیه‌» است که زندگی او مالامال از عشق به ولایت و امامت بوده و در تربیت فرزندان دلیر و شجاع و با ادب چون عباس بن علی(ع) بسیار موفق بوده است. تولد و رشد او در خاندان با اصالت و شجاع، صفات و ویژگیهای فردی این بانو و صبر و بردباری در خانه امامت و تربیت فرزندانی که همگی پیرو امام خویش بوده و تا آخرین لحظات زندگی خویش دست از ولایت نکشیده اند و پیام رسانی و مبارزه سیاسی این بانوی کریمه همه و همه نشان از مجد و عظمت وی دارد. بانوی قطره‌های علقمه، خاتون سوگ نشین علقمه ... و مادر؛ مادری که اگر چه در کربلا نبود، ولی دلش تا ابد در کربلا ماند و نگاهش بر افق، که آیا «کاروان عشق» را بازگشتی خواهد بود؟ مادری که ام البنین بود، ولی آیینه نگاهش از آسمان کربلا، تنها اشکِ خونین ستارگان را چید؛ آن گاه که راوی، از عبور نیزه‏ها روایت می‏کرد!مادری که برای همیشه، با ناله‏های نینوایی، به یاد پسرانش، لالایی سرود و سروده‏هایش را فرات، هر روز، هنگام غروب نجوا می‏کند! قبل از هر چیز ذکر این نکات مناسب است که : آگاهان به انساب در گذشته از نظر دینی واجتماعی واخلاقی موقعیت ممتازی داشتند وهمانند سایر دانشمندان مورد مراجعه افراد بوده اند از جمله عقیل فرزندابوطالب بود وی علاوه بر شرافت خانوادگی ومجد وعظمتی که به جهت هاشمی بودن داشت ،به انساب وقبایل عرب آگاه بود وخانواده‌های شریف وخوشنام را از قبایل وخانواده هایی که اخلاق رذیله وصفات نکوهیده داشتند ،باز میشناخت وبدین جهت نیز افراد برای انتخاب بهتر درمورد همسر ودایه که طبعا باید از میان خانواده‌های اصیل انتخاب شود به وی رجوع میکردند چه آنکه در شرع مقدس نیز تاکید شده است : برای انعقاد نطفه فرزند آینده تان محل مناسبی (رحم ) انتخاب کنید چه آنکه دایی فرزندتان در انتقال صفات همانند همسر شما که مادر فرزندتان است ،موثر است( مقرم، 1388، 33) پیامبر گرامی اسلام (ص) فرموده است: ای مردم! برحذر باشید از سبزه زاری که بر روی مزبله (منجلاب) می‌روید. سؤال شد از حضرت: سبزه زاری که بر مزبله بروید چیست؟ حضرت فرمود: زن زیبارویی که در خانواده پلید و نادرست رشد کرده باشد. ( شیخ حر عاملی، 1231، 29: 14 ) صفدی نقل میکند عقیل یکی از کسانی بود که نظر وگفته اش در علم انساب حجت بود ودر مسجد حضرت رسول (ص) برای وی حصیری میگذاردند که برآن نماز میکرد وقبائل عرب برای شناخت وآگاهی از علم انساب به دورش جمع میشدند واودرپاسخ مراجعات ،بسیار سریع الانتقال بود( مقرم، 1388، 34 ) از این روست که علی بن ابیطالب (ع) آنگاه که قصد ازدواج دارد به برادر خویش، عقیل بن ابی طالب که در علم «انساب‌» معروف بود و ذهن و سینه اش گنجینه ای از اسرار خاندان گوناگون عرب بوده می‌فرماید: «زنی را برای من اختیار کن که از نسل دلیرمردان عرب باشد تا با او ازدواج کنم و او برایم پسری شجاع و سوارکار به دنیا آورد.»( همان منبع، ص 15.) عقیل، بانو ام‌البنین از خاندان بنى‌کلاب را که در شجاعت بى‏مانند بود، براى حضرت انتخاب کرد. ودر در پاسخ برادر گفت: «با ام البنین کلابیه ازدواج کن زیرا در عرب شجاعتر از پدران و خاندان وی نیست.» و سپس در مورد جد مادری ام البنین، ابوبراء عامر بن مالک، که در آن روز از جهت دلاوری و شجاعت کم نظیر بود می‌گوید: «ابوبراء عامر بن مالک جد دوم فاطمه کلابیه از شجاعت در میان قبایل عرب بی نظیر است و کسی را شجاع تر از او جز حضرتت نمی‌شناسم از این رو او را بازی کننده با شمشیرها (ملاعب الاسنة) می‌نامند.» (علامه مامقانی، 1380، 70: 3) عقیل همچنین از دیگر خصوصیات بارز خاندان بنی کلاب میگوید و امام این انتخاب را پسندید و عقیل را به خواستگارى نزد پدر ام‌البنین فرستادگویی نگاه نافذ علی از مرز زمانها عبور کرده و کربلا را با همه سختیهایش می‌بیند و برای یاری حسین(ع) از امروز در پی مادری شجاع از خاندان شجاع و دلیر است تا فرزندی چونان عباس، پدر فضیلتها، به دنیا آورد و او یاری گر حسین در کربلاباشد. نام ونسب فاطمه کلابیه (از تبار خورشید): نام او فاطمه بود که بعدها پس از ازدواج با حضرت علی (ع) با کنیه‏ "امُّ البنین" (مادر پسران) مشهورشد. پدر و مادرش از خاندان بنی کلاب از اجداد بزرگ حضرت محمد (ص) بودند و دارای خوبیها و صفات خانوادگی مشترک بودند به گفته تاریخ فاطمه دختری پاکدل وباتقوا بود . وی شرافت خانوادگی و اصالت ذاتی و پاکی فطری را با نیروی جسمانی و زیبایی ظاهری یکجا به همراه داشت. روان پاک و روح تابناک این بانوی پاکدامن که بعدها به ام‌البنین شهرت یافت چنان در آسمان ایمان می‌درخشید که پس از فاطمه (س) دختر پیامبر (ص) بلندترین مقام را در میان زنان مسلمان احراز کرد. فضایل اخلاقی، کمالات انسانی، نیروی ایمانی، ثبات و پایداری، شکیبایی و بردباری، بصیرت و دانایی، نطق و سخندانی او را به شایستگی، بانوی بانوان کرده بود. حزام بن خالد بن ربیعة بن وحید بن کعب بن عامر بن کلاب‌»: (مقرم، 1387 ،9 ) (قابل توجه که دربعضی از کتب نام او حرام ذکر شده ) پدر ام البنین است مردی شجاع و دلیر و راستگو که از صفات ویژه او اوست. وی از استوانه‏هاى شرافت در میان عرب به شمار مى‏رفت و در بخشش، مهمان‌نوازى، دلاورى و رادمردى و منطق قوی مشهور بود.تاریخ ویژگیهای این مرد بزرگ را به مناسبتهای گوناگون چون جریان خواستگاری ام البنین و ازدواج حضرت علی(ع) ذکر می‌کند . مادر بزرگوار ام البنین، «ثمامه (یا لیلی) دختر سهیل بن عامر بن جعفر بن کلاب (از اجدادرسول خدا وامیرالمومنین )» ( ابوالفرج اصفهانی، 1386، 22 ) است که در تربیت فرزندان کوشا بوده و تاریخ از وی چهره درخشانی را به تصویر کشیده است. بینش عمیق، دوستی با اهل بیت و دوستی با فرزندان در کنار وظیفه مهم مادری و چونان معلمی دلسوز آموختن باورهای اعتقادی و مسایل مربوط به همسرداری و آداب معاشرت با دیگران از جمله ویژگیهای خاص این بانو است. در بسیاری از کتب تاریخی نام یازده تن از مادران وی ذکر شده است که همگی از خانواده‌های شریف و اصیل عرب بوده اند و به واقع مصداق بارز «شجره طیبه (قرآن کریم، سوره ابراهیم / 24)‌» می‌باشند شجره ای که اصل آن در زمین است و فرع آن در آسمانها و حاصل و نتیجه این درخت پاک همانا عباس بن علی و عثمان و لبید شاعر و ابوبراء بن عامر و ... بوده اند خاندان این بانو از خاندان‌هاى ریشه‏دار و جلیل‌القدر بود که به دلیرى و دستگیرى معروف بودند وهر یک در بزرگی و شرافت به گونه ای مشهور گشته اند و ما جهت اختصار به برخی از ویژگیهای آنان می‌پردازیم. مورخان در مورد شرافت نسب ام البنین می‌نویسند: «تاریخ پدران و داییهای ام البنین را به ما می‌شناساند و ما دانستیم که آنان از سوارکاران شجاع عرب در جاهلیت بوده و شرافت و آقایی (سیادت) آنها به حدی بوده است که حتی پادشاهان نیز به آن اذعان داشته اند.»( مقرم، 1387، 10 ) ام البنین(س) و تولدی نورانی: در کتب تاریخی نوشته اند: حَرام بن خالد به همراه جمعی از «بنی کلاب» به سفر رفته بود. در یکی از شبها به خواب فرو رفته و در عالم رؤیا دید که در زمین سرسبزی نشسته است و مرواریدهای درخشانی از اطراف بر جماعت و بر دستان او می‌ریزد و او از زیبایی آنها متعجب می‌شود. سپس مردی را می‌بیند که به سوی او می‌آید ـ از طرف بلندی ـ و هنگامی که به او می‌رسد سلام می‌کند و حرام او را جواب می‌دهد. آن مرد به او می‌گوید:«این مروارید را به چه قیمت می‌فروشی؟» حرام نگاه کرد و آن درّ زیبا را در دستان خود دید؛ رو به مرد کرده و گفت:«من قیمت این درّ را نمی‌دانم که به شما بگویم، شما آن را به چه قیمت خریداری؟» مرد گفت: من نیز نمی‌دانم قیمت او را ولی این هدیه ای است که یکی از پادشاهان عطا کرده است. و من ضامن هستم برای تو به چیزی که از درهم و دینار بالاتر است.» حرام گفت: آن چیز چیست؟ مرد گفت: تضمین می‌کنم که او شرافت و سیادت ابدی دارد و بهره و بزرگی از او است. حرام گفت: آیا این را برایم ضمانت می‌کنی.و مرد پاسخ داد: آری. و حرام در پایان به مرد گفت: و تو اکنون واسطه در این امر می‌شوی.و مرد نیز گفت: و من واسطه می‌شوم؛ او را به من اعطاء کرده اند و من به تو عطا می‌کنم. وقتی حرام از خواب بیدار شد رؤیای خود را برای بنی کلاب گفت و خواستار تعبیر آن شد. یکی از خاندان وی گفت:«اگر رؤیای صادقه باشد دختری روزی تو خواهد شد که یکی از بزرگان او را عقد خواهد کرد و به سبب این دختر مجد و شرافت و آقایی نصیب تو خواهد شد.»و هنگامی که او از سفر برگشت، ثمامة بنت سهیل، همسر باوفای او، حامله بود و هنگام بازگشت همسرش از سفر وضع حمل کرده و دختری چونان مروارید درخشان وزیبا به دنیا آورد.حرام پس از آگاه شدن از تولد دخترش به خود گفت:«قد صدّقت الرؤیا» و از این بشارت شاد و مسرور شد. نام او را «فاطمه» نهاد، و به رسم عرب کنیه ای برای وی برگزیدند که «ام البنین» بود.پدران و مادران و خاندان ام البنین در شجاعت، کرم، اخلاق، هنر و وجاهت اجتماعی و بزرگواری پس از قریش، سرآمد قبایل گوناگون عرب بوده اند.گفتنی است اگر چه خواب همواره حجت نیست ولی می‌تواند راهنما و دلیل خوبی باشد و در تاریخ می‌بینیم که بسیاری از انبیاء و اولیاء خدا در زندگانی خویش خوابهایی می‌دیدند که در مسیر زندگی با آنها راهنمایی می‌شدند. خواب حضرت یوسف(ع) در کودکی و خواب عبدالمطلب برای قربانی فرزند خود و خواب پیامبر(ص) در جنگها و نمونه‌های فراوان دیگری وجود دارد که در قرآن یا کتب روایی یافت می‌شوند که نباید به آنان با دیده حقارت نگریست. به هر حال پس از این رؤیای صادقه فاطمه، مادر فضلیتها، به دنیا آمد و دوران کودکی را چونان دیگر کودکان گذراند و در دامان مادری مهربان و پاک و پدری شجاع که دارای سجایای اخلاقی فراوان بودند رشد کرد. تاریخ ازدواج ام البنین با حضرت علی (ع) :گروهی از مورخان بر آنند که علی(ع) با ام البنین بعد از شهادت حضرت زهرا(س)ازدواج نمود . دسته ای دیگر می‌گویند که این امر بعد از ازدواج حضرتش باامامه بوده، اما در هر حا ل، مسلم است این ازدواج بعد از شهادت صدیقه کبری صورت گرفته است . سالی که ام البنین به همسری امام علی (ع) برگزیده شد به طور دقیق معلوم نیست ولی تاریخ نویسان با توجه به اختلاف نظر در سن حضرت عباس (ع) که در زمان شهادت 32 تا 39 ساله نوشته‌اند و میلاد آن حضرت را در سال 24 یا 26 هجری قید کرده‌اند. معتقدند ازدواج ام‌البنین به تحقیق قبل از سال 23 هجری واقع شده است.و برخی معتقدند از تاریخ ازدواج فاطمه، ام‌البنین تا زمان تولد حضرت عباس (ع) 10 سال فاصله شده و اگر این قول درست باشد، تاریخ این ازدواج فرخنده سال 13 یا 16 هجری بوده است.برخی از تاریخ نویسان نوشته‌اند ابوالفضل العباس (ع) در جنگ صفین حضور داشته و در آن زمان 15 تا 17 ساله بوده است. اگر این قول درست باشد چون پیکار اصلی صفین در ماه صفر سال 37 هجری اتفاق افتاده، بنابراین تولد آن حضرت در سال ازدواج علی (ع) با ام‌البنین صحیح به نظر نمی‌رسد و محتمل است سال 12 هجری این وصلت میمون به وقوع پیوسته است. ورود ام البنین به خانه علی (ع): فاطمه کلابیّه سراسر نجابت و پاکی و خلوص بود. هنگامی که میخواست پابه خانه علی (ع) بگذارد گفت تا دختر بزرگ فاطمه (س) اجازه نفرمایند وارد خانه نمیشوم این نهایت ادب او را به خاندان امامت میرساند روز اولی که ام البنین علیهاالسلام پا در خانه علی علیه‏السلام گذاشت، حسن و حسین علیهماالسلام مریض بوده و در بستر افتاده بودند. عروس تازه ابوطالب، به محض آن‏که وارد خانه شد، خود را به بالین آن دو عزیز عالم وجود رسانید و هم‏چون مادری مهربان به دلجویی و پرستاری آنان پرداخت.وهمواره میگفت من کنیز فرزندان فاطمه هستم (ربانی خلخالی، 1375، 59 ). میلاد فرزند شجاعت: نخستین فرزند پاک بانو ام‏البنین، علمدار کربلا ابوالفضل العباس(ع) بود که با تولدش، مدینه به گل نشست، دنیا پر فروغ گشت و موج شادى، خاندان علوى را فرا گرفت. قمرى تابناک به این خاندان افزوده شده بود و مى‏رفت که با فضایل و خون خود، نقشى جاودانه بر صفحه گیتى بنگارد . برخى از محققان برآنند که حضرت ابوالفضل العباس(ع) در روز چهارم ماه شعبان سال 26 هجرى دیده به جهان گشود.هنگامى‌که مژده ولادت عباس به امیرالمؤمنین(ع) داده شد، به خانه شتافت او را در برگرفت، باران بوسه بر او فرو ریخت و مراسم شرعى تولد را درباره او اجرا کرد. در روز هفتم تولّدش طبق رسم و سنّت اسلامی گوسفندی را به عنوانِ عقیقه ذبح کردند و گوشت آن را به فقرا صدقه دادند امیرالمؤمنین(ع) از پس پرده‏هاى غیب، جنگاورى و دلیرى فرزند را در عرصه‏هاى پیکار دریافته بود و مى‏دانست که او یکى از قهرمانان اسلام خواهد بود، لذا او را عباس (دژم: شیر‌بیشه) نامید؛ زیرا در برابر کژی‌ها و باطل، ترش‌رو و پر آژنگ بود و در مقابل نیکى، خندان و چهره گشوده. همان‌گونه که پدر دریافته بود، فرزندش در میادین رزم و جنگ‌هایى که به وسیله دشمنان اهل بیت(ع) به وجود مى‏آمد، چون شیرى خشمگین مى‏غرید، گردان و دلیران سپاه کفر را درهم مى‏کوفت و در میدان کربلا تمامى سپاه دشمن را دچار هراس مرگ‌آورى کرد. روزی ام البنین وارد اتاق شد. علی(ع) را دید که عباس خردسال را روی پاهایش نشانده، آستین‌های کودک را بالا زده و بازوانش را می‌بوسد و به شدت می‌گرید. ام البنین حیران و نگران علت را پرسید. علی(ع) با اندوه پاسخ داد:‌ به این دو دست نگاه می‌کردم و آنچه بر سرشان می‌آید، به یاد می‌آوردم. تعجب ام البنین به ترس تبدیل شد: مگر چه بر سر دستان پسرم خواهد آمد؟ و پاسخ شنید که از بازو قطع خواهند شد. پرسید:‌ چرا یاعلى؟ و آنگاه شرح کربلا را شنید و اینکه دستان فرزندش در راه پسر ریحانه رسول، قطع خواهند شد. گریه امانش نمی‌داد، اما شکر خدا را می‌گفت که پسرش فدای سبط گرامی رسول(ص) می‌شود. علی(ع) مادر عباس را به منزلتی که فرزندش نزد خدا داشت، بشارت داد و گفت که خداوند در عوض دو دست، دو بال به او می‌بخشد تا با ملائکه در بهشت پرواز کند. لبخند بر لبان دختر حزام نشست . با تولّد عبّاس، خانه علی(ع) آمیخته ‏ای از غم و شادی شد: شادی برای این مولود خجسته، و غم و اشک برای آینده‏ ای که برای این فرزند و دستان او در کربلا خواهد بود. سفارش به دفاع از ولایت: هنگامی که امام حسین علیه‏السلام آهنگ ترک مدینه و تشرف برای حج و به دنبال آنْ هجرت به سوی عراق کرد، ام البنین علیهاالسلام به همراهان امام حسین علیه‏السلام چنین سفارش می‏کرد: «چشم و دل مولایم امام حسین علیه‏السلام و فرمان‏بردار او باشید فرزندانم به فدای حسین علیه‏السلام «بشیر» پس از واقعه کربلا به مدینه باز می‌گردد و از وقایع جانسوز کربلا و کربلاییها برای اهل مدینه سخن می‌گوید. مورخان می‌نویسند: پس از واقعه کربلا بشیر در مدینه ام البنین را ملاقات می‌کند تا خبر شهادت فرزندانش را به او بدهد. ام البنین پس از دیدن وی که فرستاده امام سجاد علیه‏السلام بود می‌گوید: ای بشیر! از امام حسین علیه‏السلام چه خبر داری؟ بشیر گفت: خدا به تو صبر دهد که عباس تو کشته گردید. ام‏البنین فرمود: از حسین علیه‏السلام مرا خبر ده . بشیر خبر شهادت بقیه فرزندان او را هم اعلام کرد، ولی ام‏البنین پیوسته از امام حسین علیه‏السلام خبر می‏گرفت وبا صبر و بصیرتی بی نظیر می‌گوید: «یا بشیر اخبرنی عن ابی عبدالله الحسین(ع). اولادی و من تحت الخضراء کلهم فداء لابی عبدالله الحسین(ع).» ای بشیر خبر از [امام من]اباعبدالله الحسین بده فرزندان من و همه آنچه زیر این آسمان مینایی است فدای اباعبدالله(ع) باد چون بشیر خبر شهادت امام حسین علیه‏السلام را به آن حضرت داد، صیحه‏ای کشید و گفت: قد قَطّعتَ نیاطَ قلبی: ای بشیر! رگ قلبم را پاره کردی و سپس صدا به ناله و شیون بلند کرد.( محلاتی، 1349، 294: ج3 ) به هر حال، فقدان فرزندانش او را متأثر و ناراحت کرده بود، چنانکه وقتی حضرت زینب(س) سپرخونین حضرت عباس را به عنوان یادگاری به ام البنین نشان داد، وی تا آن رادید چنان دلش سوخت که نتوانست تحمل کند و بی هوش بر زمین افتاد. مادر چهار شهید: با شهادت چهار فرزند ام‏البنین علیهاالسلام در کربلا، این بانوی شکیبا، به افتخار مادر شهیدان بودن نائل آمد و درکنار همسر شهید بودن، افتخاری دیگر بر صفحه افتخاراتش افزوده شد. وقتی خبر شهادت فرزندانش به او رسید، سرشک اشک از دیده فرو ریخت و با روحیه‏ای قوی در اشعاری گفت: «ای کسی که فرزند رشیدم عباس را دیدی که همانند پدرش بر دشمنان تاخت، فرزندان علی علیه‏السلام همه شیران بیشه شجاعتند. شنیده‏ام بر سر عباس عمود آهنین زدند، در حالی که دست‏هایش را قطع کرده بودند؛ اگر دست در بدن پسرم بود، چه کسی می‏توانست نزد او آید و با او بجنگد؟» علم ودانایی ام البنین (س): از ویژگیهای مهم زندگی انسانهای برجسته، علم و دانش آنان است که بسان نوری درخشان جداکننده حق از باطل است و سرچشمه جوشان این نعمت الهی علمی است که از خداوند متعال، معلم اول، آموخته و می‌آموزند. زندگانی ام البنین همواره با بصیرت و نور دانش همراه بوده است و این ویژگی والا در جای جای کتب تاریخی ذکر شده است و ما را با عظمت این بانوی عالمه و فاضله آشنا می‌سازد. علاقه ام البنین به اهل بیت(ع) و بصیرت دینی او به امامت به قدری بود که در باره او می‌نویسند: «برای عظمت و معرفت و بصیرت ام البنین کافی است که او هر گاه بر امیرالمؤمنین وارد می‌شد و حسنین مریض بودند با ملاطفت و مهربانی با آنها صحبت می‌کرد و از صمیم قلب با آنها برخورد می‌کرد چونان مادری مهربان و دلسوز.» او همسرش را تنها همسر نمی‌دانست که قبل از همسر او را امام و «ولی‌» خویش می‌داند و همچنین به این دو بزرگوار، حسنین، به جهت عشق به امامت و ولایت و به خاطر اتصال آنها با ولی خویش اینچنین محبت و ارادت نشان می‌دهد. یکی دیگر از مظاهر بصیرت و بینش این بانو که مبتنی بر علم و معرفت اوست جریان صحبت او با «بشیر» است که خبر شهادت فرزندانش را به او می‌رساند این نهایت بینش و بصیرت و علم و دانایی است که محور زندگی فردی امام و مولای او باشد. کمال بندگی و عبادت نیز همین است که آدمی خود و تعلقات خود را در جهت خواست محبوب ازلی، خداوند یکتا، فدا کرده و از آنها بگذرد.او دوست می‌داشت حسین سالم مانده و فرزندانش در راه حسین قربانی می‌شدند این علاقه قلبی او به حسین گواه خلوص ایمان و عقیده اوست علمِ سرشارِ وی در کلام او و فرزند بزرگوارش عباس نمایان است. او از محدثات شیعه است و فرزندان خود را با علم و دانایی تربیت کرد. اگرچه آنان فرزندان «باب علم نبی» بودند اما از دانش مادری هم بی بهره نبودند چنانکه حضرت علی(ع) در مورد عباس می‌فرماید: اِنّ ولدی العباس زُقّ العلمَ زقّاً.«همانا فرزندم عباس در کودکی علم آموخت و به سان نوزاد کبوتر که از مادرش آب و غذا می‌گیرد از من معارف را فرا گرفت».(ا لقمانی، 1382، 23 ) سخن بزرگان در بیان فضایل ام‏البنین علیهاالسلام: عالم جلیل‏القدر، زین‏الدین عاملی، شهید ثانی درباره حضرت ام‏البنین علیهاالسلام می‏گوید: «ام‏البنین از بانوان با معرفت و پر فضیلت بود. نسبت به خاندان نبوت، محبت و دلبستگی خالص و شدید داشت و خود را وقف خدمت به آن‏ها کرده بود. خاندان نبوت نیز برای او جایگاه والایی قائل بودند و به او احترام ویژه می‏گذاشتند.»هم‏چنین علامه سید محسن امین می‏گوید: «ام البنین علیهاالسلام، شاعری خوش‏بیان و از خانواده‏ای اصیل و شجاع بود.» ( امین، 1379، 289: 2 ) سید باقر شریف قرشى در کتاب خود العباس رائد الکرامه و الفدا فى الاسلام گفته است: در تاریخ دیده نشده که زنى نسبت به فرزندان هووى خود محبتى مخلصانه ورزد و آنها را بر فرزندان خود مقدم بدارد، جز این بانوى پاک علیه السلام یعنى ام البنین( قرشی، 1371، 23) شیخ جعفر نقدى در کتاب خود (زینب کبرى ) مى گوید: ام البنین علیه السلام از جمله بانوان با فضیلت، خوش بیان، و سخنور، پرهیزکار و اهل عبادت و تقوا بود. اهل بیت را به خوبى مى شناخت . ( نقدی، 1362، 25) مقرم مى گوید ام البنین علیه السلام از بانوان با فضیلت به شمار مى رفت . وى حق اهل بیت را خوب مى شناخت و در محبت و دوستى با آنان خالص بود و متقابلا خود در میان آنان جایگاه بلند و مقام ارجمندى داشت. (مقرم، 1391، 72) . 2-1-54. فرزندان ابوالفضل چنانچه از روی هم رفته‌ی تواریخ معلوم می‌شود حضرت اباالفضل (ع) دو پسر داشت به نامهای عبیدالله و فضل . و مادرشان لبابه دختر عبدالله بن عباس بن عبدالمطلب بوده است . و چون فضل اولادی نیاورد، اعقاب حضرت اباالفضل (ع) از عبیدالله به جای مانده و عبیدالله بن عباس نیز، که خود از دانشمندان زمان خویش بود، دو پسر داشت به نام عبدالله و حسن . و چون عبدالله نیز فرزندی نداشت اعقاب آن حضرت از حسن بن عبیدالله به جای ماند . در میان فرزندان حسن بن عبیدالله بن عباس دانشمندان و محدثین بسیاری در اسلام آمده که نامشان در تاریخ ثبت شده است، مانند: عباس بن حسن بن عبیدالله بن عباس بن امیرالمؤمنین (ع) که به گفته‌ی خطیب بغدادی در زمان هارون به بغداد آمد، و هارون مقدم او را گرامی داشت، و پس از هارون مأمون نیز او را اکرام کرد. بنا به گفته‌ی صاحب منتخب التواریخ از فرزندان حسن بن عبیدالله، جعفر بن فضل بن حسن بن عبیدالله است که ملقب به غریب بوده و آرامگاهش در شیراز و مشهور به سید حاجی غریب می‌باشد . یکی دیگر از فرزندان آن حضرت، عبیدالله بن علی بن ابراهیم بن حسن بن عبیدالله است که به گفته‌ی زبیر بن بکار دانشمند و فاضل و سخاوتمند بوده است، و دنیای روزگار خود را گردش کرده و کتابی در فقه اهل بیت جمع آوری کرده است و نامش را جعفریه نهاده است، و در پایان به مصر سفر کرد و در سال 312 در همانجا وفات یافت . از فرزندان دیگر آن جناب ابراهیم بن محمد بن عبدالله بن حسن بن عبیدالله که به گفته‌ی صاحب منتخب التواریخ در قزوین کشته شد و مدفنش نیز ظاهراً در این شهر می‌باشد . و از دیگر فرزندان آن حضرت می‌توان حمزة بن قاسم بن علی بن حمزة بن حسن بن عبیدالله را نام برد که قبرش در نزدیکی حلّه است . ( رسولی محلاتی، 1374، 507-506 ) 2-1-55. شهادت طفل شیر خوار در بحارالانوار و نفس المهموم و برخی از مقاتل دیگر آمده است که چون امام حسین (ع) جوانان و دوستان خود را کشته دید خود به میدان جنگ آمده و فریاد زد: آیا کسی هست که دفع دشمن از حرم رسول خدا (ص) کند ؟ آیا خدا پرستی هست که در راه کمک به ما از خدا بترسد ؟ آیا فریاد رسی هست که به امید ثواب خدا ما را یاری کند ؟ این فریاد به گوش زنان رسید و صدای شیون آنها بلند شد، امام (ع) بر درِ خیمه آمد و به زینب فرمود: فرزند ضغیرم را بیاور تا با او وداع کنم ! چون آن فرزند را گرفت و خواست تا او را ببوسد، حرملة بن کاهل اسدی تیری به جانب آن طفل رها کرد که آن فرزند را ذبح کرد و آن شاعر عرب در این باره گفته: و منعطفٍ أهوی لتقبیلِ طفله فقبّل منه قبله السهم منحراً یعنی برای بوسیدن طفل خود خم شد اما تیر پیش از وی بر گلوگاه آن طفل بوسه زد . در این وقت امام (ع) به زینب فرمود: «این طفل را بگیر‌» سپس دستهای خود را زیر خون گلوی آن طفل گرفته و چون دست او پر شد آن خون را به طرف آسمان پاشید و فرمود: آنچه این مصیبت را بر من آسان می‌سازد آن است که در دیدگاه خدا ( و برای ) اوست . ابوالفرج و دیگران گفته اند: مادر این طفل شیر خوار، رباب دختر امری القیس بن عدی کلبی بود که مادر سکینه نیز بوده و این رباب همان زنی است که از آن حضرت (ع) نقل شده که درباره‌ی او و دخترش سکینه فرموده است: به جان تو سوگند که من به راستی دوست دارم خانه ای را که در آن سکینه و رباب ( نام ) باشد . من این دو را دوست دارم و مال خود را در راهشان بذل می‌کنم و کسی هم نمی‌تواند در این باره مرا سرزنش کند. ( ابوالفرج اصفهانی، 1368، 87 )و این رباب همان زنی است که چون به مدینه بازگشت یک سال بیشتر زنده نبود، و اشراف قریش به خواستگاری او آمدند ولی او گفت: پس از رسول خدا (ص) پدر شوهری نخواهم گرفت . و برخی نیز گفته اند که به مدینه بازنگشت و یک سال بر سر قبر امام حسین (ع) بماند و زیر سقف و سایه هم نرفت، و پس از یک سال از شدّت اندوه و غصّه در فراق شوهر بزرگوارش از دنیا رفت . .(رسولی محلاتی، 1374، 517-515 ) 2-1-56. وداع امام حسین (ع) با اهل حرم در نفس المهموم از مقاتل نقل کرده که چون حسین (ع) هفتاد و دو تن از یاران و خاندانش را کشته بر روی زمین دید متوجه خیمه گاه شد و صدا زد: «یا سکینه، یا فاطمه، یا زینب، یا ام کلثوم علیکّن منیِّ السلام‌» سکینه که این صدا را شنید فریاد زد: پدر جان آیا تن به مرگ داده ای ؟ امام (ع) در پاسخش فرمود: چگونه تن به مرگ ندهد کسی که یار و کمک کاری ندارد. سکینه گفت: ما را به حرم جدّمان بازگردان . و امام (ع) فرمود: اگر مرغ قطلا را به حال خود می‌گذاردند می‌خوابید . در اینجا بود که صدای زنان به گریه و شیون بلند شد و امام (ع) آنها را ساکت کرد . و در همان مقتل است که آن حضرت (ع) به نزد ام کلثوم آمد و به او فرمود: خواهر جان تو را سفارش می‌کنم که خوب خویشتن داری کنی و من به جنگ این مردم می‌روم . در این وقت سکینه فریاد کنان به سوی حضرت (ع) آمد، و امام (ع) سکینه را بسیار دوست می‌داشت، پس او را به سینه چسبانید و اشک دیدگانش را پاک کرد و گفت: ای سکینه بدان که گریه‌ی تو پس از مرگ من طولانی خواهد بود، دل مرا به اشک حسرت بار خود مسوزان تا جان در تن من هست، و چون کشته شدم تو سزاوارتری که نزد کشته‌ی من آیی ای برگزیده‌ی زنان . (همان منبع، 521-520 ) 2-1-57. قوت قلب اباعبدالله علیه السلام شجاعت و قوّت قلبی که اباعبدالله در روز عاشورا از خود نشان داد، همه‌ی شجاعان را فراموشاند . این، سخن راویان دشمن است . راوی گفت: «وَاللهِ ما رَاَیتُ مَکثوراً قَطُّ قَد قُتِلَ اَهلُ بَیِتِه وَ وُلدُهُ وَ اَصحابُهُ اَربَطَ جَأشاً مِنهُ‌» به خدا قسم در شگفت بودم که این چه دلی بود، چه قوّت قلبی بود ؟! یک آدمی که اینچنین دل شسته باشد که در جلوی چشمش تمام اصحاب و اهل بیت و فرزندانش را قلم قلم کرده باشند و اینچنین قوِّی القلب باشد ! من که نظیری برایش سراغ ندارم . در روز عاشورا اباعبدالله نقطه ای را به عنوان مرکز انتخاب کرده بود، یعنی وجود مقدس اباعبدالله ابتدا آنجا می‌ایستاد و بعد حمله می‌کرد . به طور قطع و مسلّم و بر طبق همه‌ی تواریخ، کسی جرأت نکرد تن به تن با اباعبدالله بجنگد . البته ابتدا چند نفر آمدند، جنگیدند، ولی آمدن همان و از بین رفتن همان . پسر سعد فریاد کرد: چه می‌کنید ؟! «اِنَّ نَفسَ اَبیهِ بَینَ جَنبَیهِ‌» این، پسر علی است، روح علی در پیکر اوست، شما با چه کسی دارید می‌جنگید ؟ با او تن به تن نجنگید . دیگر جنگ تن به تن تمام شد. آن وقت جنگی که از طرف آنها نامردی بود شروع شد ؛ سنگ پرانی، تیر پرانی، تیر اندازی، جمعیتی در حدود سی هزار نفر می‌خواهند یک نفر را بکشند . از دور ایستاده اند، تیر اندازی می‌کنند یا سنگ می‌پرانند . همینها وقتی که اباعبدلله حمله می‌کرد، درست مثل یک گلّه‌ی روباه که از جلوی شیر فرار می‌کند، فرار می‌کردند . ولی حضرت حمله را خیلی ادامه نمی‌داد یعنی نمی‌خواست فاصله اش با خیام حرمش زیاد شود . غیرت حسین اجازه نمی‌داد که تا زنده است کسی به اهل بیتش اهانت کند . مقداری که حمله می‌کرد و آنها را دور می‌ساخت، بر می‌گشت، می‌آمد در آن نقطه ای که آن را مرکز قرار داده بود . آن نقطه، نقطه ای بود که صدا رس به حرم بود ؛ برای اینکه بچه هایش مطمئن باشند که هنوز جان در بدن حسین هست، وقتی که می‌آمد در آن نقطه می‌ایستاد، آن زبان خشک در آن دهان خشک به حرکت می‌آمد و می‌گفت :« لا حَولَ وَ لاقُوَّةَ اِلّا بَاللهِ العَلِیِّ العَظیمِ‌» یعنی این نیرو از حسین نیست، این خداست که به حسین نیرو داده است ؛ هم شعار توحید می‌داد و هم به زینبش خبرمی داد که زینب جان ! هنوز حسین تو زنده است . به خاندانش دستور داده بود که تا من زنده هستم کسی حق ندارد بیرون بیاید . لذا همه در خیمه ها بودند . اباعبدالله دو بار برای وداع آمدند . یک بار آمدند، وداع کردند و رفتند . بار دوم به این ترتیب بود که ایشان رفتند به طرف شریعه‌ی فرات و خودشان را به آن رساندند . در این هنگام شخصی صدا زد: حسین ! تو می‌خواهی آب بنوشی ؟! ریختن به خیام حرمت . دیگر آب نخورد و برگشت . آمد برای بار دوم با اهل بیتش وداع کرد ( ثُمَّ وَدَّعَ اَهلَ بَیِتهِ ثانِیاً ) . چه جمله‌های نورانی ای دارد ! رو می‌کند به آنها که : اهل بیت من ! مطمئن باشید که بعد از من شما اسیر می‌شوید، ولی کوشش کنید که در مدت اسارتتان یک وقت کوچکترین تخلّفی از وظیفه‌ی شرعی تان نکنید . مبادا کلمه ای به زبان بیاورید که از اجر شما بکاهد . ولی مطمئن باشید که این، پایان کار دشمن است ؛ این کار، دشمن را از پا در آورد «وَ اعلَموا اَنَّ اللهَ مُنجیکُم‌» بدانید که خدا شما را نجات می‌دهد و از ذلت حفظ می‌کند . به همین جهت بود که وقتی در کوفه مردم به رسم صدقه به اطفال گرسنه‌ی اسرا نان می‌دادند، زینب نمی‌گذاشت قبول کنند . اسیر بودند ولی هرگز حاضر نشدند خواری را تحمل کنند . بار دوم که امام آمد، اهل بیت خوشحال شدند ؛ دوباره با اباعبدلله خداحافظی کردند . باز به امر اباعبدالله از خیمه ها بیرون نیامدند . بعد از مدتی یکدفعه باز صدای شیهه‌ی اسب اباعبدالله را شنیدند، خیال کردند حسین برای بار سوم آمده است تا با اهل بیتش خداحافظی کند ولی وقتی بیرون آمدند اسب بی صاحب اباعبدالله را دیدند . دور اسب اباعبدالله را گرفتند . هر کدام سخنی با این اسب می‌گوید . طفل عزیز اباعبدالله می‌گوید: ای اسب ! «هَل سُقِیَ اَبی اَم قُتِلَ عَطشاناً ؟‌» من از تو یک سوال می‌کنم: پدرم که می‌رفت، با لب تشنه رفت ؛ من می‌خواهم بدانم که آیا پدرم را با لب تشنه شهید کردند یا در دم آخر به او یک جرعه آب دادند ؟. اینجاست که یک منظره‌ی دیگری رخ می‌دهد که قلب مقدس امام زمان را آتش می‌زند:« وَ اَسرَعَ فَرَسُکَ شارِداً مُحَمحِماً باکِیاً، فَلَمّا رَأَ ینَ النَّساءُ جَوادَکَ مَخزِیّاً وَ اَبصَرنَ سَرجَکَ مَلوِیّاً خَرَجنَ مِنَ الخُدورِ ناشِراتِ الشُّعورِ عَلَی الخُدورِ لا طِهاتٍ‌» ( علامه مجلسی، 1360، 204: 101) روضه امام زمان است ؛ می‌گوید: جدّ بزرگوار ! اهل بیت تو به امر تو از خانه بیرون نیامدند اما وقتی که اسب بی صاحبت را دیدند موها را پریشان کردند، همه به طرف قتلگاه توآمدند . 2-1-58. امام حسین (ع) طاقت سواری نیاورد سید (ره) گفته چون زخمهای بدن امام (ع) سنگین شد صالح بن وهب مزنی نیزه ای به تهیگاه آن حضرت (ع) زد که او را از اسب بر زمین افکند و به طرف راست صورت بر زمین افتاد . آن گاه برخاست . سید (ره) گوید: «در این وقت زینب (س) از خیمه بیرون آمد و فریاد زد: ای کاش آسمان بر زمین می‌آمد، و ای کاش کوهها خرد و پراکنده بر هامون می‌ریخت . شمر بن ذی الجوشن فریاد زد: «انتظار چه را می‌کشید‌» وبه دنبال این فریاد بود که از هر سو بر آن حضرت حمله کردند، زرعة بن شریک حربه ای بر کتف آن حضرت (ع) زد، و دیگری شمشیری بر شانه‌ی او زد که سبب شد تا آن حضرت (ع) بر رو در افتد، و در آن حال سخت بی حال بود، که گاه بر می‌خاست و گاه می‌افتاد، سنان بن انس نیزه ای بر ترقوه ( گودی زیر گلوی ) آن حضرت (ع) بزد و سپس نیزه اش را بر کشید و بر سینه‌ی آن بزرگوار بزد، و تیری نیز به سوی آن حضرت (ع) پرتاب کرد که در گاوگاه مقدسش قرار گرفت که بیفتاد و بر زمین نشست و آن تیر را از گلوگاه خود بیرون کشید و دو دست خود را زیر گلو گرفت چون از خون پر شد بر سر و صورت و محاسن خود مالید و فرمود: این گونه خدا را خضاب شده به خون خود و در حالی که حقم را غصب کرده اند دیدار خواهم کرد . ( رسولی محلاتی، 1374، 535-534 ) 2-1-59. مصیبت عظیم و فاجعه‌ی کبری در کتاب مناقب آمده است: عمر بن سعد که امام (ع) را در آن حال دید خشم کرد و به مردی که در طرف راست او بود گفت: «فرود آی وای برتو و حسین (ع) را راحت کن .‌» پس خولی بن یزید اصبحی فرود آمد و سر آن حضرت (ع) را جدا کرد . بر طبق این روایات که مختلف نقل شده به طور قطع معلوم نیست چه کسی مبادرت به کشتن آن حضرت و بریدن آن سر مقدس نمود، همان گونه که گفته شده درباره‌ی قاتل آن حضرت (ع) سه قول بود: 1 . خولی بن یزید اصبحی ؛ 2 . سنان بن انس نخعی ؛ 3 . شمر بن ذی الجوشن ؛( همان منبع، 538-537 ) 2-1-60. لباسهای امام حسین (ع) را هم به غارت بردند پستی و رذالت لشکر عمر بن سعد تا آنجا بود که پس از شهادت امام (ع) و جدا کردن سر مقدس آن حضرت (ع) بلادرنگ اقدام به ربودن لباسها و اسلحه‌ی آن بزرگوار نمودند و چنانچه اهل تاریخ نوشته اند: پیراهن آن حضرت (ع) را شخصی به نام اسحاق بن حیوه حضرمی برگرفت، و چون به تن کرد پیس شد و موی او بریخت، و در حدیث است که در آن پیراهن جای یکصد و ده زخم از نیزه و تیر و شمشیر یافتند . و سراویل آن حضرت را ابحر بن کعب تمیمی ربود و گویند که او زمین گیر شد و پاهایش خشک شد و از حرکت باز ماند . و عمامه‌ی او را اخنس بن مرثد، و بنابر قول دیگری جابر بن یزید برداشت و بر سر بست و دیوانه شد ؛ و نعلین او را اسود بن خالد بر گرفت ؛ و انگشتری آن حضرت را بجدل بن سُلیم بر گرفت و گویند برای ربودن آن انگشتر انگشت آن حضرت را نیز برید. در تاریخ آمده که مختار او را دستگیر کرد و دسنور داد دستهاو پاهای او را قطع کردند و همچنان رهایش کردند تا جان بداد وبه درک واصل شد . زره‌ی آن حضرت (ع) را نیز عمر بن سعد برداشت، و چون به دستور مختار عمر بن سعد را کشتند آن رزه را به قاتل او أبو عمرو بخشید . و شمشیر او را جمیع بن خلق یا اسود بن حنظلة برداشت ( و البته این شمشیر غیر از ذوالفقار است چنانچه آن انگشتر هم که بجدل بربود انگشتر مخصوص رسول خدا (ص) و جزء مواریث انبیاء و ائمه (ع) نبوده چنانچه امام صادق (ع) در حدیثی به این مطلب تصریح فرموده است) . ( همان منبع، 542-541 ) 2-1-61. خیمه ها را نیز غارت کرده و هر چه نزد زنان و کودکان بود به یغما بردند از ابوریحان بیرونی نقل شده که در کتاب آثار الباقیة گفته است: آن مردم با حسین (ع) کاری کردند که هیچ ملتی با اشرار مردم چنان نکردند از کشتن و به کار بردن شمشیر و نیزه و سنگ و پایمال کردن بدنها با سم اسبان و غارتگری و غیره . ( بیرونی، 1301، 329 )و براستی انسان هنگامی که تاریخ کربلا را می‌خواند به خوبی به این گفتار ابوریحان پی می‌برد که شمه ای از آن را در ذیل می‌خوانید: ارباب مقاتل نوشته اند: «پس از اینکه امام (ع) را سر بریدند در آغاز دست به تاراج و غارت حرم آن حضرت زده و سپس خیمه هارا اتش زدند.» هر چه در خیمه ها بو به غارت بردند و لباس و چادر و زیور زنان و جامه‌ی کودکان را به زور و خشونت می‌ربودند . و گوشواره از گوش زنان و دختران و خلخال از پای ایشان بیرون کرده و می‌بردند، و از حمید بن مسلم نقل شده که گفته است: می‌دیدم زنی از زنهای مُکرّمه و دختران طاهره را که با آن بیشرمانه بر سر جامه در کشمکش بودند و عاقبت آن جامه را از او می‌ربودند . ( قمی، 1379، 199 ) در مقتل مقرّم آمده که مردی گوشواره‌های گوش ام کلثوم را چنان کشید که لاله‌ی گوش را پاره کرد؛ و آن دیگری نزد فاطمه دختر امام حسین (ع) آمد و خلخال پای او را بیرون آورد و در آن حال می‌گریست، فاطمه گفت: «چرا گریه می‌کنی ؟‌» گفت: «برای این کاری که می‌کنم و اموال دختر رسول خدا (ص) را یه غارت می‌برم،‌» فاطمه گفت: «اگر چنین است پس مرا رها کن !‌» گفت: «می‌ترسم دیگری آن را ببرد !‌» در این حال مردی را دیدم که زنان را با کعب نیزه می‌زند و آنان به یکدیگر پناه می‌بردند و هر چه لباس و چادر و روپوش داشتند همه را آن مرد گرفته، و چون چشم آن مرد به فاطمه افتاد قصد او کرد، فاطمه گریخت و آن مرد با نیزه خود حمله کرد، فاطمه روی زمین افتاد و بیهوش شد و چون به هوش آمد ام کلثوم را بر بالای سر خود دید که می‌گریست( مقرّم، 1387، 301-300 ) کار به جایی رسید که زنی از قبیله‌ی بکر بن وایل که به همراه شوهرش در لشکر عمر سعد بود وقتی آن منظره‌های دلخراش و جنایتها را مشاهده کرد فریاد زد: ای خاندان بکر بن وائل آیا دختران رسول خدا (ص) را غارت می‌کنند ؟ حکمی جز حکم خدا نیست، ای خونخواهان رسول خدا (ص) ! که شوهر نزدیک آمد و او را به خیمه‌ی خویش بازگرداند . و تنها خدا می‌داند که در آن ساعت بر سر آن بانوان عفیفه و کودکان معصوم چه آمد و قافله سالار این زنان و کودکان یعنی زینب کبری چه دید و چه کشیده است ؟ وگرنه هیچ قلم و بیانی نمی‌تواند آن منظره‌ی خونبار را به رشته‌ی تحریر یا تبیین و ترسیم در آورد . از حمید بن مسلم و دیگران نقل شده که آن بی شرمان پست تر از هر حیوان همچنان که به غارتگری و پرده دری مشغول بودند و خیمه ها را از جا کنده و آتش می‌زدند به حضرت علی بن الحسین (ع) که سخت بیمار بود، رسیدند، در این وقت شمر بن ذی الجوشن یا زنازاده‌ی دیگری پیش آمد و خواست تا آن حضرت (ع) را بکشد ... حمید بن مسلم گوید من گفتم: «سبحان الله آیا بیمار را هم خواهی کشت: همان بیماری او را بس است و او را از پای در خواهد آورد و بدین وسیله مانع قتل او شدم .‌» از اخبار الدول قربانی نقل شده که شمر خواست علی اصغر یعنی امام زین العابدین (ع) را بکشد که زینب دختر علی (ع) بیرون آمد و گفت ؛ او کشته نخواهد شد مگر آنکه من هم با او کشته شوم، شمر که چنان دید دست از آن حضرت (ع) برداشت . در نقل روضة الصفا است که عمر بن سعد دست شمر را بگرفت و مانع قتل امام زین العابدین گردید . در ارشاد مفید (ره ) آمده که عمر بن سعد بر در خیمه ها آمد و زنها که او را دیدند پیش او آمده و گریستند، پس عمر سعد دستور داد کسی داخل خیمه زنان نشود و معترض آن کودک بیمار نشود، زنان که چنان دیدند از او خواستند دستور دهد آنچه را از آنها ربوده و برده اند بازگردانند تا خود را با آنها بپوشانند، عمر سعد فریاد زد: «هر کس چیزی از این زنان برده به آنها بازگرداند !‌» حمید بن مسلم گوید: «به خدا سوگند هیچ کس چیزی پس نیاورد ( و به سخن او وقعی ننهاد ) پس گروهی را بر خیمه ها و سراپرده‌ی زنان و علی بن الحسین (ع) گماشت که کسی ازآنها از خیمه ها بیرون نرود و کسی هم معترض آنها نشود .‌» ( رسولی محلاتی، 1374، 546-543 ) 2-1-62. بدن مطهر امام حسین (ع) ) را لگد کوب سُم اسبان کردند طبری و دیگران نقل کرده اند که عمر بن سعد پس از اینکه از نزد خیمه‌های زنان بازگشت میان همراهان خود فریاد زد: کیست که دستور ما را درباره‌ی حسین (ع) انجام دهد ؟ و با اسبان سینه و پشتش را لگد کوب کند ؟ پس ده نفر از آن فرومایگان پست، آمادگی خود را برای انجام آن دستور دلخراش و جنایت بار اعلام کردند که نام ننگشان را تاریخ این گونه ضبط کرده است: اسحق بن حیوة، اخنس بن مرثد، حکیم بن طفیل، عمرو بن صبیح صیداوی، رجاء بن منقذ عبدی، سالم بن خیثمه‌ی جعفی، واخط بن ناعم، صالح بن وهب جعفی، هانی بن ثبیت حضرمی، اسید بن مالک – لعنهم الله فی الدارین – و اینان بر اسبان خود سوار شده و بدن مطهّر امام (ع) و سینه و پشت آن حضرت (ع) را لگد کوب کردند . روای گفت این ده نفر به کوفه آمدند و اسید بن مالک یکی از آن ده نفر ایستاد و گفت: ماییم که لگد کوب کردیم سینه و پشت را بااسبان سخت پیکر تیز پا . و عبیدالله هنگامی که آنها را شناخت جایزه‌ی اندکی به آنها داد ؛ و از ابو عمر زاهد نقل شده که گفته است: ما نسب این ده نفر را برسی کردیم و دیدیم همه‌ی آنها حرامزاده بودند . چون مختار خروج کرد این ده نفر راگرفت و دست و پای آنها را با زنجیر‌های آهنین بست و دستور داد اسب بر بدن آنها تاختند تا به درک واصل گشتند . ( همان منبع، 547-546 ) 2-1-63. عمر امام حسین (ع) در وقت شهادت چنانچه شیخ مفید (ره) و علمای دیگر شیعه و اهل سنت گفته اند: مشهور آن است که در وقت شهادت پنجاه و هشت سال از عمر شریف و پر برکت آن حضرت (ع) گذشته بود . واقوال دیگری نیز هست ولی مشهور همین قول است . ( شیخ مفید، 1376، 136: 2 . قرشی، 1371، 296: 3) و سال شهادت نیز همان گونه که قبلاً ذکر شد . سال 61 هجری بود . 2-1-64. چند نفر از همراهان امام حسین (ع) زنده ماندند این را هم بد نیست بدانید که چند نفر از یاران و همراهان امام (ع) نیز زنده ماندند که اینان بر طبق اهل تاریخ عبارت بودند از: 1 . عقبة بن سمعان، که غلامِ رباب دختر امری القیس همسر امام (ع) بود که او را به اسارت گرفتند و نزد عمر سعد بردند و چون از او پرسید: «تو کیستی ؟‌» پاسخ داد: «برده ای هستم،‌» عمر سعد او را آزاد کرد. 2 . مرقع بن قمامة، که او را نیز به اسارت گرفتند و قبیله‌ی او از عمر سعد برای او امان گرفته نزد عبیدالله بن زیاد بردند و عمر سعد ماجرای اورا بازگفت و پسر زیاد او را به بحرین تبعید کرد و در آنجا سکونت گزید . 3 . مسلم بن رباح، که همراه امام (ع) بود و پرستاری آن حضرت (ع) را می‌کرد و پس از شهادت آن حضرت (ع) زنده ماند و از کربلا گریخت، و هم اوست که قسمتهایی از ماجرای کربلا را نقل کرده است. 4 . حسن بن الحسن، که پیش از این نیز در ضمن داستان روز عاشورا و شرح مبارزات فرزندان امام حسن (ع) گفته شد که او را میان زخمی ها یافتند و با وساطت اسماء بن خارجه فزاری که در لشکر عمر سعد بود و با او خویشاوندی داشت از کشتن او صرفنظر کردند، و او را به کوفه آوردند و معالجه کردند، و پس از بهبودی به مدینه بازگشت ؛ 5 الی 8 . عمر بن الحسن، قاسم بن عبدالله، محمد بن عقیل، زید بن الحسن، ... که اینان نیز به گفته‌ی برخی از اهل تاریخ در کربلا بودند ولی زنده مانده و به شهادت نرسیدند . ( رسولی محلاتی، 1374، 549-548 ) 2-1-65. تجلی زینب از عصر عاشورا از عصر عاشورا زینب تجلی می‌کند . از آن به بعد به او واگذار شده بود . رئیس قافله اوست چون یگانه مرد زین العابدین ( سلام الله علیه ) است که در این وقت به شدت مریض است و احتیاج به پرستار دارد تا آنجا که دشمن طبق دستور کلی پسر زیاد که از جنس ذکور اولاد حسین هیچ کس نباید باقی بماند، چند بار حمله کردند تا امام زین العابدین را بکشند ولی بعد خودشان گفتند: «اِنَّهُ لِمابِهِ‌»( علامه مجلسی، 1360 61: 5 ) این خودش دارد می‌میرد . و این هم خودش یک حکمت و مصلحت خدایی بود که حضرت امام زین العابدین بدین وسیله زنده بماند و نسل مقدس حسین بن علی باقی بماند. در عصر روز یازدهم اسرا را آوردند و بر مرکبهایی ( شتر یا قاطر یا هر دو ) که پالانهای چوبین داشتند سوار کردند و مقید بودند که اسرا پارچه ای روی پالانها نگذارند، برای اینکه زجر بکشند . بعد اهل بیت خواهشی کردند که پذیرفته شد . آن خواهش این بود «قُلنَ بِحَقِّ اللهِ اِالّا ما مَرَ رتُم بِناعلی مِصرَعِ الحُسَینِ‌» ( مقرم، 1387، 396 . خوارزمی، 1388، 39: ج2 ) گفتند: شما را به خدا حالا که ما را از اینجا می‌برید، ما را از قتلگاه حسین عبور بدهید برای اینکه می‌خواهیم برای آخرین بار با عزیزان خودمان خداحافظی کرده باشیم . در میان اسرا تنها امام زین العابدین بودند که به علت بیماری، پاهای مبارکشان را زیر شکم مرکب بسته بودند ؛ دیگران روی مرکب آزاد بودند . وقتی که به قتلگاه رسیدند، همه بی اختیار خودشان را روی مرکبها به روی زمین انداختند . زینب ( سلام الله علیها ) خودش را به بدن مقدس اباعبدالله می‌رساند، آن را به یک وضعی می‌بیند که تا آن وقت ندیده بود: بدنی می‌بیند بی سر و بی لباس ؛ با این بدن معاشقه می‌کند و سخن می‌گوید: «بِأبِی المَهومِ حَتِّی قَضی، بأبِی العَطشانِ حَتّی مَضی‌» (علامه مجلسی، 1360، 59: 5 ) آنچنان دلسوز ناله کرد که: «فَأَبکَت وَ اللهِ کُلَّ عَدُوًّ وَ صِدِّ یقٍ‌» (همان منبع ) یعنی کاری کرد که اشک دشمن جاری شد، دوست و دشمن به گریه در آمدند . مجلس عزای حسین را برای اولین بار زینب ساخت . ولی در عین حال از وظایف خودش غافل نیست . نگاه کرد به زین العابدین، دید حضرت که چشمش به این وضع افتاده آنچنان ناراحت است کأنّه می‌خواهد قالب تهی کند ؛ فوراً بدن اباعبدالله را رها کرد و آمد سراغ زین العابدین: «یأبنَ اًخی !‌» پسر برادر ! چرا تو را در حالی می‌بینم که می‌خواهد روح تو از بدنت پرواز کند ؟ فرمود عمه جان ! چطور می‌توانم بدنهای عزیزان خودمان را ببینم و ناراحت نباشم ؟ زینب در همین شرایط شروع می‌کند به تسلیت خاطر دادن به زین العابدین . اَم اَیمَن زن بسیار مجلّله ای است که ظاهراً کنیز خدیجه بوده و بعداً آزاده شده و سپس در خانه‌ی پیغمبر و مورد احترام پیغمبر بوده است ؛ کسی است که از پیغمبر حدیث روایت می‌کند . روایتی از پیغمبر را برای زینب نقل کرده بود ولی چون روایت خانوادگی بود یعنی مربوط به سرنوشت این خانواده در آینده بود، زینب یک روز در اواخر عمر علی علیه السلام برای اینکه مطمئن بشود که آنچه امّ ایمن گفته صد در صد درست است، آمد خدمت پدرش ؛ یا ابا ! من حدیثی اینچنین از امّ ایمن شنیده ام، می‌خواهم یک بار هم از شما بشنوم تا ببینم آیا همین طور است ؟ همه را عرض کرد . پدرش تأیید کرد و فرمود: درست گفته امّ ایمن، همین طور است . زینب در آن شرایط این حدیث را برای امام زین العابدین روایت می‌کند . در این حدیث آمده است که این قضیه فلسفه ای دارد، مبادا در این شرایط خیال کنید که حسین کشته شده و از بین رفت . پسر برادر ! از جدّ ما چنین روایت شده است که حسین علیه السلام همین جا، که اکنون جسد او را می‌بینی، بدون اینکه کفنی داشته باشد دفن می‌شود و همین جا، قبر حسین، مطاف خواهد شد . بعد از ظهر یازدهم بود – عمر سعد با لشکریان خودش برای دفن کردن اجساد کثیف افراد خود در کربلا ماند . ولی بدنهای اصحاب اباعبدالله همان طور ماندند . بعد اسرا را حرکت دادند، یکسره از کربلا تا کوفه که تقزیباً دوازده فرسخ است . ترتیب کار را اینچنین داده بودند که روز دوازدهم اسرا را به اصطلاح با طبل و شیپور و با دبدبه به علامت فتح وارد کنند و به خیال خودشان آخرین ضربت را به خاندان پیغمبر بزنند . اینها را حرکت دادند و بردند در حالی که زینب شاید از روز تاسوعا اصلاً خواب به چشمش نرفته است . سرهای مقدس را قبلاً بریده بودند . تقریباً دو ساعت بعد از طلوع آفتاب در حالی که اسرا را وارد کوفه می‌کردند دستور دادند سرهای مقدس را به استقبال آنها ببرند که با یکدیگر بیایند . دم دروازه‌ی کوفه ( دختر علی، دختر فاطمه اینجا تجلی می‌کند ) این زن با شخصیت که در عین حال زن باقی ماند و گرانبها، خطابه ای می‌خواند . راویان چنین نقل کرده اند که در یک موقع خاصی زینب موقعیت را تشخیص داد: «وَ قَد أَومَأَت‌» دختر علی یک اشاره کرد . عبارت تاریخ این است: «وَ قَد اَومَأَ ت اِلَی النأسِ اَن اُسکُتو ا فَارتَدَّ تِ الاَنفاسُ وَ سَکَنَتِ الأجراسُ‌». ( همان منبع، 108 )یعنی در آن هیاهو و غلغله که اگر دهل می‌زدند صدایش به جایی نمی‌رسید، گویی نفسها در سینه ها حبس شد و صدای زنگها و هیاهو ها خاموش گشت، مرکبها هم ایستادند . خطبه ای خواند . راوی گفت: «وَ لَم اَرَ وَاللهِ خَفِرَةً قَطُّ اَنطَقَ مِنها‌» این «خَفِره‌» خیلی ارزش دارد . «خَفِره‌» یعنی زن با حیا . این زن نباید مثل یک زن بی حیا حرف بزند . زینب آن خطابه را در نهایت عظمت القاء کرد . در عین حال دشمن می‌گوید: «وَلَم اَرَ وَاللهِ خَفِرَةً قَطُّ اَنطَقَ مِنها‌» یعنی آن حیای زنانگی از او پیدا بود . شجاعت علی با حیای زنانگی در هم آمیخته بود . در کوفه که بیست سال پیش علی علیه السلام خلیفه بود و در حدود پنج سال خلافت خود خطابه‌های زیادی خوانده بود، هنوز در میان مردم خطبه خواندن علی علیه السلام ضرب المثل بود . راوی گفت: گویی سخن علی از دهان زینب می‌ریزد، گویی که علی زنده شده و سخن او از دهان زینب می‌ریزد . می‌گوید وقتی حرفهای زینب – که مفصل هم نیست، ده دوازده سطر بیشتر نیست – تمام شد، مردم را دیدم که همه، انگشتانشان را به دهان گرفته و می‌گزیدند. این است نقش زن به شکلی که اسلام می‌خواهد ؛ شخصیت در عین حیا، عفاف، عفت، پاکی و حریم تاریخ کربلا به این دلیل مذکّر – مؤنّث است که در ساختن آن، هم جنس مذکّر عامل مؤثری است ولی در مدار خودش، و هم جنس مؤنّث در مدار خودش . این تاریخ به دست این دو جنس ساخته شد . ( مطهری، 1377، 411-408 ) 2-1-66. سخنان زینب و زین العابدین علیه السلام در مجلس ابن زیاد زینب چه گفت: گفت: خدا را شکر که ما را گرامی داشت که پیغمبر را از میان ما قرار داد و ما از خاندان پیغمبر هستیم، آن کسی که در جبهه‌ی نظامی شکست می‌خورد رسوا نشده است . معیار رسوایی چیز دیگری است . معیار رسوایی، حقیقت جویی و حقیقت طلبی است . آن که در راه خدا شهید می‌شود رسوا نشده ؛ رسوا آن کسی است که ظلم و ستم می‌کند ؛ رسوا آن کسی است که از حق منحرف می‌شود . ملاک رسوایی و غیر رسوایی این است . این طور نیست که اگر کسی کشته شد، پس حرفش دروغ بوده است . معیار دروغ و راست بودن، خود انسان است، ایده‌ی انسان است، حرف و عمل انسان است . حسینِ من کشته هم بشود راست گفته، زنده هم بماند راست گفته . تو کشته هم بشوی دروغگو هستی، زنده هم بمانی دروغگو هستی . بعد به شدت به او حمله می‌کند . جمله ای گفت که جگر ابن زیاد آتش گرفت، گفت: «یَأبنَ مَرجانَة‌» ای پسر مرجانه، آن زن بد نام ! رسوایی باید از پسر مرجانه باشد . اینجا بود که ابن زیاد درماند و چنان مملوّ از خشم شد که گفت جلّاد را بگویید بیاید گردن این زن را بزند . مردی که از خوارج و دشمن مولا امیرالمؤمنین است و با اینها هم خوب نیست، در حاشیه‌ی مجلس ابن زیاد نشسته بود . وقتی ابن زیاد گفت بگویید میر غضب بیاید، او از یک احساس به اصطلاح عربی، از یک حمیّت عربی استفاده کرد ؛ ایستاد و گفت: امیر ! هیچ توجه داری که با یک زن داری حرف می‌زنی، زنی که چندین داغ دیده است ؟! با یک زن برادرها کشته، عزیزان از دست رفته داری سخن می‌گویی . «وَ عَرَضَ عَلَیهِ عَلیَّ بنَ الحُسَینِ‌» یعنی بر او علی بن حسین را عرضه کردند . فرعون وار صدا زد: «مَن اَنتَ ؟» ( منطق جبر گرایی را ببینید ) تو کی هستی ؟ فرمود: من علی بن حسین هستم . گفت: مگر علی بن حسین را خدا در کربلا نکشت ؟ ( حالا دیگر باید همه چیز به حساب خدا گذاشته شود تا معلوم شود که اینها همه برحق هستند ! ) فرمود: من برادری داشتم، نام او هم علی بود و مردم در کربلا او را کشتند . گفت: خیر، خدا کشت . فرمود: البته که قبض روح همه‌ی مردم به دست خداست، اما او را مردم کشتند . بعد گفت: «عَلیٌّ وَ عَلیٌّ‌» یعنی چه ؟ ! پدر تو اسم همه‌ی بچه هایش را علی گذاشته بود، اسم تو را هم علی گذاشته، اسم دیگری نبود که بگذارد ؟ فرمود: پدر من به پدرش ارادت داشت ؛ او دوست داشت که اسم پسرانش را به نام پدرش بگذارد . یعنی این تو هستی که باید از پدرت «زیاد‌» ننگ داشته باشی . ابن زیاد انتظار داشت که علی بن حسین علیه السلام اصلاَ حرف نزند . از نظر او یک اسیر باید حرف نزند و وقتی به او می‌گوید این کار خدا بود، باید بگوید بله کار خدا بود، مقدّر چنین بود، نمی‌شد که این طور نشود . وقتی دید که علی بن حسین علیه السلام، یک اسیر، اینچنین حرف می‌زند، گفت: شما هنوز جان دارید، هنوز نفس دارید، هنوز در مقابل من حرف می‌زنید ؛ جلّاد بیا گردن این را بزن . نوشته اند تا گفت جلّاد گردن این را بزن، زینب از جا بلند شد، علی بن حسبن را در آغوش گرفت و گفت: به خدا قسم گردن این را نخواهید زد مگر اینکه اول گردن زینب را بزنید . نوشته اند ابن زیاد مدتی به این دو نفر نگاه کرد و بعد گفت: به خداقسم می‌بینم که الّان اگر بخواهم این جوان را بکشم، اول باید این زن را بکشیم. صرف نظر کرد . این یکی از خصوصیات اهل بیت بود که با منطق جبرگرایی – که در دنیا جبر است و در عین جبر عدل است، یعنی بشر در این جهان هیچ وظیفه ای برای تغییر و تبدل و تحول ندارد و آنچه هست آن است که باید باشد و آنچه نیست همان است که نباید باشد و بنابراین بشر نقشی ندارد – مبارزه کردند . ( مطهری، 1377، 428-426 ) 2-1-67. امام زین العابدین علیه السلام در مجلس یزید در روز جمعه ای در شام نماز جمعه است . ناچار خود یزید باید شرکت کند و شاید امامت نماز را هم خود به عهده داشت . ( در نماز جمعه خطیب باید اول دو خطابه که بسیار مفید و ارزنده است بخواند، بعد نماز شروع می‌شود . اصلاً این دو خطابه به جای دو رکعتی است که از نماز ظهر در روز جمعه اسقاط و نماز جمعه تبدیل به دو رکعت می‌شود . ) اول آن خطیبی که به اصطلاح دستوری بود، رفت و هر چه قبلاً به او گفته بودند گفت ؛ تجلیل فراوان از یزید و معاویه کرد، هر صفت خوبی در دنیا بود برای اینها ذکر کرد و بعد شروع کرد به سّب کردن و دشنام دادن علی علیه السلام و امام حسین به عنوان اینکه اینها – العیاذبالله – از دین خدا خارج شدند، چنین کردند، چنان کردند . زین العابدین از پای منبر نهیب زد: تو برای رضای یک مخلوق، سخط پروردگار را برای خودت خریدی . بعد خطاب کرد به یزید که آیا به من اجازه می‌دهی از این چوبها بالا بروم ؟ ( نفرمود منبر . خیلی عجیب است ! به قدری اهل بیت پیغمبر مراقب و مواظب این چیزها بودند ! مثلاً در مجلس یزید، نمی‌گوید: یا امیرالمؤمنین ! یا ایّها الخلیفة! یا حتی به کنیه هم نمی‌گوید: یا ابا خالد ! می‌گوید: یا یزید ! هم زین العابدین و هم زینب . در اینجا هم نفرمود که اجازه می‌دهی من بروم روی این منبر ؟ یعنی این که منبر نیست ؛ این چوبهای سه پله ای که در اینجا هست که چنین خطیبی می‌رود بالای آن و چنین سخنانی می‌گوید، ما این را منبر نمی‌دانیم . این چهارتا چوب است ) اجازه می‌دهی من بروم بالای این چوبها دو کلمه حرف بزنم ؟ یزید اجازه نداد . آنهایی که اطراف بودند، از باب اینکه علی بن حسین، حجازی است، اهل حجاز است و سخن مردم حجاز شیرین و لطیف است، برای اینکه به اصطلاح سخنرانی اش را ببینند، گفتند: اجازه بدهید، مانعی ندارد . ولی یزید امتناع کرد . پسرش آمد و به او گفت: پدر جان ! اجازه بدهید، ما می‌خواهیم ببینیم این جوان حجازی چگونه سخنرانی می‌کند . گفت من از اینها می‌ترسم . اینقدر فشار آوردند تا مجبور شد ؛ یعنی دید دیگر بیش از این، اظهار عجز و ترس است ؛ اجازه داد .ببینید این زین العابدین که در آن وقت از یک طرف بیمار بود ( منتها بعدها دیگر بیماری نداشت، با ائمّه‌ی دیگر فرق نمی‌کرد ) و از طرف دیگر اسیر، و به قول معروف اهل منبر چهل منزل با آن غُل و زنجیر تا شام آمده بود، وقتی بالای منبر رفت چه کرد ! چه ولوله ای ایجاد کرد ! یزید دست و پایش را گم کرد . گفت الآن مردم می‌ریزند و مرا می‌کشند . دست به حیله ای زد . ظهر بود، یکدفعه به مؤذّن گفت: اذان !وقت نماز دیر می‌شود . صدای مؤذّن بلند شد. زین العابدین خاموش شد . مؤذّن گفت: «اَللهُ اَکبَرُ، اَللهُ اَکبَرُ‌»، امام حکایت کرد: «اَللهُ اَکبَرُ، اَللهُ اَکبَرُ‌» مؤذّن گفت: «اَشهَدُ اَن لا الهَ اِلاَّ اللهُ، اَشهَدُ اَن لا اِلهَ اِلاَّ اللهُ‌» باز امام حکایت کرد، تا رسید به شهادت به رسالت پیغمبر اکرم . تا به اینجا رسید، زین العابدین فریاد زد: مؤذّن ! سکوت کن . رو کرد به یزید و فرمود: یزید ! این که اینجا اسمش برده می‌شود و گواهی به رسالت او می‌دهید کیست ؟ ایّها الناس ! ما را که به اسارت آورده اید کیستیم؟ پدر مرا که شهید کردید که بود ؟ و این کیست که شما به رسالت او شهادت می‌دهید ؟ تا آن وقت اصلاً مردم درست آگاه نبودند که چه کرده اند . آنوقت شما می‌شنوید که یزید بعدها اهل بیت پیغمبر را از آن خرابه بیرون آورد و بعد دستور داد که آنها را با احترام ببرند . نعمان بن بشیر را که آدم نرمتر و ملایمتری بود، ملازم قرار داد و گفت: حد اکثر مهربانی را با اینها از شام تا مدینه بکن . این برای چه بود ؟ آیا یزید نجیب شده بود ؟ روحیه یزید فرق کرد ؟ ابداً . دنیا و محیط یزید عوض شد . شما می‌شنوید که یزید، بعد دیگر پسر زیاد را لعنت می‌کرد و می‌گفت: تمام، گناه او بود . اصلاً منکر شد و گفت من چنین دستوری ندادم، ابن زیاد از پیش خود چنین کاری کرد . چرا ؟ چون زین العابدین و زینب اوضاع و احوال را برگرداندند . «همان منبع، 314-313 ) 2-2. سیر وقایع عاشورا در مقاتل 2-2-1.حسین (ع) امداد فرشتگان و جنیان را نمی‌پذیرد! و شیخ مفید در کتاب «مولد النبی (ص) و مولد الاوصیاء» صلوات الله علیهم، با سند خود از امام صادق (ع) روایت می‌کند که فرمود :(1) هنگامی که ابا عبدالله الحسین (ع) از مکه حرکت کرد تا به مدینه برود، فرشتگان بسیاری از صف کشیده و سلاح به دست دید که هر کدام بر اسبی‌های بهشتی سوار شده بودند. پس از سلام عرض کردند: ای کسی که بعد از جد و پدر و برادرت، حجت خدا بر خلق هستی! همانا خداوند عزوجل، جد بزرگوارت رسول خدا(ص) را در جاهای بسیاری توسط ما یاری فرمود، و اینک نیز ما را برای یاری تو فرستاده است. امام (ع) فرمود: «وعده گاه من و شما در گودال و مکانی است که در آن جا به شهادت می‌رسم، و آن کربلا است، هر وقت بدان جا رسیدم نزد من آیید». گفتند: ای حجت خدا! خداوند به ما دستور داده که فرمان تو را بشنویم و اطاعت نماییم، لذا اگر بیم آن داری که دشمن با تو برخوردی داشته باشد، ما در رکاب تو باشیم؟ حضرت فرمود: «تا به کربلا برسم آنها نمی‌توانند به من آسیبی برسانند» . پس از آن، گروهی از مومنان جن به خدمت آن بزرگوار آمدند و گفتند: ای سید ما! ما شیعیان و یاران توایم، می‌خواهی به ما بفرما. اگر فرمان دهی تمام دشمنانت کشته شود، تو از جای خود حرکت نکرده ما دستورت را اجرا خواهیم کرد. حضرت بر ایشان دعای خیر کرد و فرمود:« آیا قرآنی را که بر جدم رسول خدا(ص) نازل شده است را نخوانده اید؟ در آن جا که می‌فرماید: «به من بگو، اگر در خانه‌های خود بمانید، آنان که مرگشان مقدر شده است به سوی بستر مرگ خویش خواهند رفت، اگر من در خانه خود بمانم پس این مردم پست و نگونسار به چه چیز امتحان و آزمون می‌گردند؟ و چه کسی در قبر من می‌خوابد! در صورتی که خداوند متعال، روزی که این زمین را گستراند آن جا را برای من برگزید و نیز پناهگاه شیعیان و دوستداران ما قرار داد، تا اعمال و نمازشان را قبول نموده و دعایشان را مستجاب فرماید و شیعیانمان در آن مکان سکونت کنند تا در دنیا و آخرت در امان باشند. با این حال شما، روز شنبه که روز عاشورا است- و در روایت دیگر روز جمعه است- حاضر شوید، روزی که در آخرش کشته خواهم شد، و پس از آن دیگر کسی از خاندانم و خانواده و برادرانم باقی نمی‌ماند، و سر من را برای یزید بن معاویه می‌فرستند». امام (ع) فرمود: «به خدا سوگند که ما از شما به این کار تواناتریم، ولی نظر ما این است که حجت بر همه تمام شود تا کسانی که هلاک می‌شوند از روی تنبیه به هلاکت رسند، و کسانی که به زندگی جاوید نائل می‌گردند از روی بینه باشد». ( سید بن طاووس، 1377 ،97-93) 2-2-2. در مناقب امام حسین و بعضی از احوال وی بعد از وفات برادر در کنزالغرایب آورده که اعرابی ای به حضرت رسالت صلّی الله علیه و آله آمد و گفت: یا رسول الله ! آهو بچه ای صید کرده ام و هدیه به حضرت تو آورده ام . خواجه عالم صلوات الله علیه قبول فرمود . ناگاه حسن به مسجد در آمد و آهو بچه را دید و بدان میل کرد . آن حضرت آهو بره را به حسن داد . زمانی بر آمد حسین پیدا شد . دید که برادرش آهو بره ای دارد، با او بازی می‌کند . گفت: ای برادر ! این آهو از کجا آورده ای ؟ گفت: جدّ من به من داده . حسین در مسجد دوید و گفت: یا جداه ! برادرم را آهو بچه دادی و مرا ندادی، و این سخن را اعاده می‌کرد، و رسول صلوات الله علیه او را دلداری می‌داد، و در تسلّی خاطر او می‌کوشید، تا کار به گریستن افتاد . حسین خواست که بگرید . ناگاه غریو از مسجد بر آمد . نگاه کردند: ماده آهویی دیدند که به تعجیل می‌آمد و بچه آهویی با خود داشت . پهلو بر او می‌زد و او را می‌دوانید تا پیش آن حضرت رسید و به زبان فصیح گفت: یا رسول الله ! دو بچه داشتم یکی را صیّاد گرفت و نزدیک تو آورد، و یکی با من ماند . بدو خرسند شده او را شیر می‌دادم، ندایی به من رسید که بزودی بچه‌ی خود را پیش انداز و به خدمت سیّد عالم رسان که حسین در پیش وی ایستاده، و برای آهو بره می‌خواهد که بگرید . و ملائکه به جهت نظاره‌ی او سر از صوامع طاعت بیرون کرده اند که اگر او بگرید، همه‌ی مقرّبان یه گریه و فریاد در آیند . بشتاب و پیش از آنکه اشک به رخساره مبارک وی روان شود، این بره‌ی خود را برای وی ببر! یا رسول الله ! مسافت دور قطع کرده ام و گوییا که زمین را در نور دیدند تا من زود رسیدم، و بحمدالله که هنوز اشک بر روی جگر گوشه‌ی تو فرو نیامده است . خروش از صحابه بر آمد و رسول آن آهو را دعا گفت، و حسین آهو بره را پیش کرده همراه برادر به حجره در آمدند، و صورت واقعه را مشروح به عرض فاطمه رسانیدند.ای عزیز ! ملائکه مقرّب و رسول ربّ العالمین نمی‌خواستند که اشک بر چهره‌ی حسین روان شود . آیا احوال آنها که قطرات خون از فرق مبارکش به رخساره‌ی وی روان ساخنتد چگونه خواهد بود ؟! رخی که بوسه گه شاه انبیا باشد به خاک و خون شده پنهان کجا روا باشد کسی که چشمه‌ی کوثر عطا جدِّ ویست به دشت کرب و بلا تشنه لب چرا باشد روا بود که جگرگوشه‌ی رسولِ خدای فتاده غرقه به خون سر زتن جدا باشد ( واعظ کاشفی، 1390، 271-270 ) 2-2-3. رویای شب عاشورا راوی گوید: امام حسین(ع) بر زمین نشست و به خواب رفت، وقتی بیدار شد فرمود: «خواهرم! هم اکنون جدم محمد(ص) و پدرم علی(ع) و مادرم فاطمه (ع) و برادرم حسن (ع) را در خواب دیدم که می‌گفتند: ای حسین! تو بزودی- و در بعضی روایات: فردا- نزد ما خواهی آمد». زینب (ع) با شنیدن این سخن سیلی به صورت خود زد و صدا به گریه بلند کرد. امام حسین (ع) به زینب(ع) فرمود: «آرام باش، دشمن را ملامت گویِ ما مکن». ( سید بن طاووس، 1377 ،125) آورده اند که ولید به دست محرمی مضمون نامه را نوشته، نزد حسین علیه السّلام فرستاد و پیغام داد که یابن رسول الله ! زمان زمان نامه‌ی یزید می‌رسد و پی در پی پیغام به قتل تو می‌دهد، و من در این قضیّه حیرانم و در این واقعه سرگردان ! بیت به کار خویش فرو مانده و پریشانم ره برون شدن از کار خود نمی‌دانم امّا چون امام حسین ازین کار آگاهی یافت صبر فرمود تا شب در آمد و به سر روضه‌ی حضرت مصطفی صلوات الله و سلامه علیه رفت و سلام کرد و گفت: یا رسول الله ! منم فرزند فاطمه دختر تو، منم آن کس که در وقت رحلت امّت را به رعایت من وصیّت فرمودی، و شرف اولاد خود را در نکته ی: اُ ذَ کِرُکُمُ الله فی اَهلِ بَیتی، باز نمودی، و ایشان فرمان تو را کان لم یکن انگاشتند، و مرا ضایع و محروم و بی بهره و مهجور بگذاشتند . این مجملی بود از بیوفایی جفا کاران که گفتم، و چون با تو ملاقات کنم صورت وقایع را به تفصیل باز گویم . پس بسیار بگریست، و بعد از آن به نماز اشتغال نمود، و پس از طلوع صبح به منزل مراجعت فرمود . شب دیگر باز بر سر تربت مقدّس و مشهد معطّر منّور آن حضرت حاضر شد . مصراع هزار جان گرامی فدای روضه‌ی او . بعد از ادای مناجات و رفع حاجات گریان گریان سر خود را بر قبر اقدس آن سرور نهاد و به خواب رفت . چنان دید که حضرت رسالت صلّی الله علیه و آله با فوجی عظیم از ملائکه ظاهر گشت، سر حسین را بر سینه‌ی خویش منضم ساخته، میان دو چشمش بوسه داد و گفت: ای حسین ! گوییا می‌بینیم که عنقریب امّت من در کربلا تو را بکشند، و تو در آن حالت تشنه باشی و تو را آب ندهند، و با وجود این حرکت به شفاعت من امیدوار باشند، و ایشان در قیامت از شفاعت من محروم خواهند بود . ای حسین ! پدر و مادر و برادر تو همه ملول و محزون نزدیک من آمدند، و به دیدار تو اشتیاق دارند، و تو نیز مهموم و اندوهناک پیش من خواهی آمد، و تو را در بهشت درجاتی است که آن را بدون شهادت در نتوان یافت . امیرالمؤمنین حسین گفت: یا جدّاه ! من به مراجعت دنیا احتیاج ندارم . مرا بگیر و با خود به قبر اندر آور آن حضرت فرمود که تو را از رجوع به دنیا چاره نیست تا شهادت یافته به ثواب عظیم برسی . حسین بیدار شد . خیال جمال جدِّ بزرگوار در نظر و بشارت شهادت و مژده‌ی وصول به درجاتِ اعلا در گوش، به منزل شریف شتافت، و از مدینه دل بر کنده سفر مکه را با خود راست بداشت، و اهل بیت خویش را جمع کرده صورت واقعه را تقریر نمود . اقربا و احباب حزین و اندوهگین گشتند، و حسین شب دیگر به زیارت برادر خود امام حسن رفت به مقبره‌ی بقیع، و برادر را وداع کرده به سرِ تربت مادر بزرگوار خویش آمد و گفت: اَلسَّلامُ عَلَیکِ یا ا ُمّاه ! حسین به وداع تو آمده است، و این آخرین زیارت است . از بالای روضه آوازی شنید که وَ عَلَیکَ اَلسَّلامُ ای مظلوم مادر و ای شهید مادر ! حسین زمانی بگریست و و داع فرمود، و در جَوفُ اللَّیل بر سر مشهد مقدّش حضرت نَبوَی آمد تا شروط وداع به جای آرد . چون سلام گفت و طواف فرمود و نماز گزارد، خواب بر وی غلبه کرد . دیگر بار حضرت مصطفی صلّی الله علیه و آله را در خواب دید که بیاید سرِ وی را در کنار گرفت . حسین گفت یا رسول الله ! از جفای امّت بیچاره شده ام و به ضرورت از زیارت تو محروم می‌مانم . و چنان می‌بینم که دیگر زیارت تو نخواهم کرد. حضرت فرمود که نزدیک شو که به من رسی، و می‌بینم که تشنه و گرسنه بر خاک کربلا افتاده ای و تن نازنین تو مجروح شده و سر مبارکت از تن جدا گشته . ای حسین ! صبر پیش گیر و در کار خود مردانه باش، و بسی نگذرد که تو نیز همچون پدر مغموم و مانند برادر مظلوم و مثل مادر مهموم به من رسی، وبا من بر خوان بهشت نشینی، و میوه‌ی مراد از نهال عنایت خالقُ العِباد بچینی . امام حسین روایت می‌کند که در اثنای این حال دیدم که روی گلناری رسول صلّی الله علیه و آله زعفرانی شد، و موی مشکبارش پر گرد و غبار گشت . من بترسیدم و گفتم: یا رسول الله ! این چه حالت است که بر شما پدید آمد . گفت: ای نور دیده‌ی من و ای فرزند پسندیده‌ی من ! این نشانه‌ی خاک کربلاست . پس حسین از خواب در آمد و به شهادت خویش مُتِیَقِّن گشته، عزیمت حرم مکّه جَزم کرد، و شب جمعه، چهارم شعبان سنه‌ی ستّین از مدینه بیرون آمده، از راه راست و شارع اعظم متوجّه مکّه گشت، و از سرگردانی حضرت موسی کلیم الله و فرار او از مصر و خوف او از فرعون و قصر جماعت قبطیان او را یاد فرموده این آیت می‌خواند: فَخَرجَ مِنها خائِفاً یَتَرقَّبُ قالَ رَبِّ نَجِّنی مِنَ القَومِ الظالِمین . پس جمعی از موالیان و هواداران گفتند: یابن رسول الله ! از سر تربت بزرگوار جدّ خود کجا می‌روی، و از این روضه‌ی بهشت آئین که غیرت خلد برین است چرا می‌روی ؟ جواب داد که من به اختیار خود نمی‌روم . بیت به کام عاشق بیدل ز کوی یار نرفت کسی ز روضه‌ی جَنَّت به اختیار نرفت ( واعظ کاشفی، 1390، 279-277 ) 2-2-4. انتخاب شهادت! روایت شده که امام(ع) فرمود: «شنیدم که پدرم می‌فرمود: وقتی امام حسین(ع) با عمر بن سعد- که لعنت خدا بر او باد- برخورد کرد و جنگ برپا شد، خداوند نصرت و مدد غیبی خود را فرستاد تا آن جا که نصرت الهی بال‌های خود را بر سر امام حسین (ع) گشود، آن گاه حضرت رابین پیروزی بر دشمنان و ملاقات پروردگارش مخیر کردند، پس امام (ع) ملاقات پروردگارش را انتخاب نمود».( سید بن طاووس، 1377 ،139) گویند که در روز هشتم محرّم در لشکرگاه امام حسین آب نماند، و آن لشکر به تشنگی مبتلا شدند، و اطفال فریاد اَلعَطَش [العطش] بر کشیدند . امام [حسین علیه السّلام] برخاست و به موضعی تشریف فرمود و گفت: این زمین را بکنید . چون [قدری] بکندند، چشمه ای آب شیرین خنک خوشگوار پدید آمد، همه لشکر از آن آب خوردند و مرکبان را سیراب کردند و مشکها پر آب کردند و باز آن چشمه ناپدید شد، و هر چند طلبیدند از آن آب نشانی ندیدند، و این از جمله کرامتها‌ی شاهزاده و معجزات او بود . امّا چون این خبر به پسر زیاد رسید، باز نامه ای نوشت به عمر سعد که حسین را مجال داده ای تا در بادیه چاه می‌کند . کار بر وی سخت گیر و مجال بر او تنگ ساز . اینک لشکر پی در پی می‌فرستم . آنگه شمر را با چهار هزار مرد به مدد عمر سعد فرستاد و از عقب او یزید کلبی را با دو هزار ؛ و حصین بن نمیر [سکونی] را با چهار هزار و در پی ایشان عمرو بن قیس احمص را با دوهزار و قیس بن حنظله را با دوهزار و در قفای ایشان نصر شامی را با دوهزار، و از پس او حجاج بن الحر را با هزار کس دیگر فرستاد، تا هفده هزار سوار و پیاده به عمر سعد پیوستند، و او پنج هزار مرد داشت، مجموع به بیست و دو هزار نامرد جمع شدند، و با امام اندک مردمی بودند . حبیب بن مظاهر اسدی گفت: یابن رسول الله ! در این نزدیکی قبیله‌ی بنی اسد نشسته اند . دستوری ده تا امشب بروم و ایشان را به نصرت تو خوانم . پس اجازت یافته به میان آن قوم رفت و گفت: ای مردمان ! پسر فاطمه‌ی زهرا و جگر گوشه‌ی رسول خدا را بیست و دو هزار سوار و پیاده در میان گرفته اند، و شما خویشان منید . آمده ام و شما را نصیحت می‌کنم که اگر شفاعت رسول الله صلّی الله علیه و آله را می‌طلبید، بیایید و امام حسین را دریابید . عبدالله بن البشیر از آن مردم بر پای خاست و گفت: اوّل کسی که لاف محبت زند منم گواه باشید که نخست کسی که اجابت دعوت امام حسین کرد من بودم . حبیب گفت: بَشَّرَکَ الله یاَبنَ البَشیرُ بِالجنّة ای پسر بشیر ! بشارت دهاد خدای تو را به بهشت . القصّه نود کس از بنی اسد بیعت کرده مکمّل و مسلّح بر اسبان تازی نشسته رو به لشکرگاه حضرت امام حسین نهادند . قضا را بدبختی هم از این قبیله خبر به عمر سعد برد، و او ازرق شامی را با چهار هزار کس فرستاد، و آن غمّاز در پیش ایستاد ه آن لشکر را بر سر ایشان برد، و در کنار آب فرات به هم رسید ه جنگ در پیوستند و شکست بر مردم بنی اسد افتاد، جمعی کشته شدند و باقی دانستند که طاقت مقاومت آن لشکر ندارند، به قبیله‌ی خود بازگشتند ؛ و حبیب این خبر به امام رسانیده موجب ازدیاد حزن اهل بیت شد . و چون پسر زیاد شنید که امام حسین کس به قبایل می‌فرستد و مدد می‌طلبد، آتش غضب او باز اشتعال یافته کس به عمر سعد فرستاد که اگر در همین روز به حرب امام حسین مشغول نشوی تو را و هر که با تست به سیاست رسانم . و چون پیغام ابن زیاد برسید عمر سعد بترسید، و اگر چه روز بیگاه شده بود، فی الحال سوار گشته با تمام لشکر روی به امام حسین نهاده، و این روز نهم محرّم بود که تاسوعا گویند، ودر این محّل امام حسین سر بر زانو نهاده بود و به خواب رفته . چون گرد سیاه و نعره‌ی سواران و قعقعه‌ی سلاح بر آمد او را بیدار ساختند . امام حسین بر آن حال وقوف یافته برادر خود عبّاس را با بیست سوار پیش ایشان باز فرستاد تا معلوم کند که سبب آمدن آن جماعت چیست ؟ ( واعظ کاشفی، 1390، 361-359 ) 2-2-5. شهادت علی اصغر (ع) در این هنگام صدای زنان حرم به گریه بلند شد. حضرت جلوی خیمه آمد وبه زینب(ع) فرمود: «طفل کوچک مرا بیاور تا با او وداع کنم». پس آن کودک را به روی دست گرفت و خواست او را ببوسد که «حرمله بن کاهل اسدی» تیری پر تاب کرد و به گلوی آن کودک خورد و او را ذبح کرد. حضرت به زینب (ع) فرمود: « او را بگیر» سپس دو دست خود را به زیر گلوی او گرفت تا از خون پر شد و آن را به آسمان پاشید و فرمود: «همه این مصایب بر من آسان است، زیرا خداوند می‌بیند». امام باقر(ع) می‌فرماید: «قطره ای از آن خون ( که به آسمان پاشید ) به زمین باز نگشت»! . این ماجرا به گونه دیگری نیز روایت شده که به عقل بیشتر نزدیک است؛ زیرا در آن حالت وقت خداحافظی با فرزند نبود، چون در آن زمان مشغول جنگ و کارزار بودند. (آن روایت چنین است که) زینب(ع) خواهر امام حسین(ع) کودک را بیرون آورد و گفت: «برادرم! این کودک تو است که سه روز است آب نخورده! پس جرعه ای آب برایش بخواه». امام (ع) او را روی دست گرفت و فرمود: «ای مردم! شما پیروان و خانواده ام را کشتید، و فقط این طفل شیرخوار باقی مانده است که به خاطر تشنگی له له می‌زند! پس جرعه ای از آب به او بنوشانید»! حضرت در حال سخن گفتن با آنها بود که مردی از لشکر کفر تیری انداخت و کودک را ذبح کرد! سپس امام (ع) او را (حرمله بن کاهل ) نفرین فرمود به گونه ای که توسط مختار و دیگران آن نفرین به وقوع پیوست. ( سید بن طاووس، 1377 ،159-57) 2-2-6. بیان شهادت حربن یزید ریاحی با برادر و پسر و غلامش چون مصعب برادر حرّ دید که حرّ آخرت را بر دنیا گزید و دست و لا در دامن آل عبا زد، اسب بر انگیخت و در فتراک امام حسین آویخت . لشکر عمر سعد گمان بردند که به جنگ برادر می‌رود، و چون به میدان رسید گفت: ای برادر ! خضر راه من شدی و مرا از ظُلُمات نُکرَت به سر چشمه‌ی آب حیات معرفت رساندی . من هم با تو موافقت کرده از اهل مخالف بیزار شدم، فردا هر دو گواه معامله‌ی هم باشیم، و از شفاعت امام حسین بهره گیریم ؛ پس حرّ برادر را پیش امام حسین آورد و صورت حال باز نمود، امام او را در بر گرفت و بنواخت، و او را با حرّ دعای خیر کرد . در مقتل امام حسین آورده که در آن زمان که حرّ به نزدیک شاهزاده آمد گفت: یا ابن رسول الله ! شب پدر خود را در خواب دیدم که نزد من آمد و گفت: ای حرّ در این روزها کجا رفته بودی ؟ گفتم رفته بودم که سرِ راه بر حسین گیرم . پدرم فریاد بر کشید و گفت: واویلاه ! ای پسر ! تو را با فرزند رسول خدا چه کار ! اگر طاقت آتش دوزخ داری برو و با وی حرب کن، و اگر شفاعت رسول خدا صلّی الله علیه و آله و رضای پروردگار عالم جل جلاله می‌خواهی، و ریاض رضوان و غُرُفاتِ بهشتِ جاودان می‌جویی برو و با دشمنان او مَصاف کن . اکنون می‌خواهم که مرا اجازت دهی تا به حرب روم . امام فرمود: تو که میهمان مایی، صبر کن تا دیگری برود . حرّ گفت: یا ابن رسول الله ! اول کسی که به مخاصمت تو آمد من بودم . دستوری فرمای تا نخستین کسی که به مُحارِبَتِ دشمنان تو رود من باشم . امیرالمؤمنین حسین علیه السّلام او را اجازت داد . ( واعظ کاشفی، 1390، 375-374 ) چون مصعب برادر حرّ دید که حرّ به بال شهادت به روضه‌ی قدس پرید، به اجازت امام سَدید روی به میدان نهاده در خصمان پیچید، وبعد از کارزار مردانه و کشتن دشمنان از حیا و آزرم بیگانه، شربت شهادت نوش کرد و با برادر با جان برابر، دست وصال در آغوش کرد . آورده اند که حرّ پسری داشت در میان لشکر کوفه که نامش علی بود . چون پدر و عمّ خود را کشته دید بی طاقت شده، غلام خود را گفت: بیا تا اسبان را آب دهیم و به جانب امام حسین رویم . و هر دو سواره از میان لشکر عمر سعد بیرون تاخته روی به صف لشکر امام حسین نهادند، و چون علی بن الحرّ نزدیک امام رسید از مرکب پیاده شده، زمین ادب ببوسید و نزد پدر آمده روی در روی وی مالید . امام حسین فرمود که ای جوانمرد ! تو کیستی ؟ گفت: من پسر حرّام که در خدمت تو جان نثار کرد، و من نیز آمده ام که در ملازمت تو جان فدا کنم، و نکته‌ی اَلوَلَدُ الحُرُّ یَقتدی بِآبائه، ظاهر سازم . حضرت او را دعا گفت، و علی بن الحرّ دستوری یافته ؛ مردی از لشکر شام آراسته با سلاح تمام بیرون آمد . علی به استقبال او رفته نگذاشت که سخن گوید . به نوک نیزه او را از صدر زین در ربوده بر زمین زد. القصّه مبارز در برابر علی می‌آمد و او به کین پدر و عمّ ایشان را به صحرای عدم می‌فرستاد؛ و امام حسین علیه السّلام به آواز بلند بر وی آفرین می‌گفت از برای او دعا می‌کرد . بیت آفرین خدای بر پدری که تو پرورد و مادری که تو زاد آخرالامر او را در میان گرفته شهید گردانیدند و به پدر بزرگوار و عمّ نامدارش در رسانیدند . امّا غلام حرّ که عِزِّه نام داشت در فراق خواجه و خواجگی گریان شد، و دلش بر نیران مفارقت و مهاجرت ایشان بریان گشت، و عنان اختیار از دست داده روی به معرکه آورد و به جدّ و جهد تمام جنگ در پیوست و درِ مهلت به روی خصمان در بست، تا چند کس را در میدان نبرد به سوی دروازه‌ی عدم روان کرد . پس نزد امام حسین علیه السّلام آمده گفت: یا بن رسول الله ! گستاخی کردم، به کرم مرا معذور دار که هنوز رسم و دَأبِ حرب نیاموخته ام، و در فراق مولی و مولی زاده‌ی خود سوخته ام . امروز می‌خواهم که جان در قدمت نثار کنم، و فردا در عرصه‌ی محشر بر خواجگان افتخار کنم . بیت اگر مرا به غلامیِّ خود قبول کنی بسا کرشمه که با شاه و شهریار کنم امام بر وی آفرین می‌کرد و او با سُرودی تمام و نشاطی لا کلام روی به میدان آورد، و اندک زمانی را به خواجه و خواجگی رسید و به نقد شهادت متاع سعادت جاودانی خرید . آورده اند که امام حسین علیه السّلام بعد از قتل این چهار تن دیگر بار میان هر دو صف بایستاد و آواز داد که ای اهل کوفه و شام من ابتدا به حرب شما نکردم، و شما اوّل تیر در روی من انداختید، و من هنوز بر حضور محاربه نیستم، و حالا از لشکر من هنوز کسی کشته نگشته ؛ و حرّ و برادر و پسر و غلام وی از مردم شما بودند که عَلَم نصرت به جانب من بر افروختند، و جان عزیز خود را در هوا داری من فدا ساختند ؛ و من بار دیگر بر شما حجّت می‌گیرم تا فردای قیامت شما را بر من حجّتی لازم نشود، ای گروهِ مردمان ! بیائید و با من یکی از سه کار کنید: اوّل آنکه راه دهید مرا تا نزدیک یزید روم و با او مناظره کنم، اگر بی مکابِرِه حق به دست او باشد، و دانم که چنان است با او بیعت کنم . و اگر نه، او داند و من . یکی از اعادی آواز داد که تو را نگذاریم که سوی یزید روی که مردی شیرین زبان و چابک سخنی، نباید که به معازیر دلپذیذ او را بفریبی و ازدست او خلاص شده، دیگر بار فتنه انگیزی، و در ممالک شورش پدید آید. امام حسین فرمود که چون چنین نمی‌کنید باری بگذارید تا به سر روضه‌ی جدّ بزرگوار خود صلوات الله و سلامه علیه مجاور شده به عبادت قیام نمایم و به زهادت گذرانم . گفتند بدین نیز رضا ندهیم چه ممکن است که قومی از اجلاف عرب بر تو گرد آیند و باز بیرون آیی و طلب خلاف کنی، و دیگر باره فتنه پدید آید . فرمود که اگر این هر دو نمی‌کنید مرا و یاران مرا آب دهید که عامّه‌ی آدمیان و کافه‌ی عالمیان را در آب حَقُّ الشُّرب هست . گفتند حدیث آب مکن که اگر ملازمان و بندگان تو رَمیمُ و رُفات شوند آب فرات نیابند مگر به بیعت یزید ؛ و ما را با تو بغیر از حرب هیچ رو نمانده است . امام فرمود: پس یکان یکان به حرب بیرون آیید تا مرد از نامرد پدید آید و هنری از بی هنری ممتاز گردد، گفتند: نِعمَ الصِّفَةٌ یَابنَ فاطِمَه . گو همچین باش . بدین صورت جهت آن راضی شدند که دأب مبارزان عرب آن است که در معارک حرب و قتال نام و لقب خود آشکار سازند، و به مفاخر و مآثر قبیله و عشیره‌ی خود لوای مباهات بر افرازند، و ابواب تَصَلُّف و تَکَلُّف بگشایند، و هنری که در باب مبارزت دارند بنمایند . چون این سخن قبول کردند، امام حسین علیه السّلام با صف لشکر خود باز آمد، و عمر سعد مبارز نامدار را که سامر اَزُدی گفتندی به میدان فرستاد . سامر به میدان آمد بر مرکب تیز گام بی آرام سوار شده، و دستی سلاح ملوکانه پوشیده، مرکب خود را به جولان در آورد، و نام خود را در معرکه‌ی مبارزان آشکار کرده، ندای هَل مِن مُبارز بر کشید . ( همان منبع، 380-378 ) 2-2-7. شهادت امام حسین(ع) راوی گوید: هنگامی که امام حسین(ع) بر اثر جراحات وارده از پای درآمد، و بدنش( از زیادی تیر) مانند خارپشت شد، «صالح بن وهب مزنی» ملعون، چنان نیزه ای بر گلوی حضرت زد که آن بزرگوار از روی اسب باگونه راست به زمین افتاد، بعد از زمین برخاست. حضرت زینب(ع) از خیمه بیرون دوید و فریاد می‌زد: «وای برادرم! وای آقایم! وای خانواده ام! ای کاش آسمان بر زمین فرود می‌آمد، و ای کاش کوه ها بر بیابان ها می‌پاشید». شمر به لشکریانش گفت: منتظر چه هستید، این مرد را بکشید! لذا از هر طرف بر حضرت هجوم آوردند. «زرعه بن شریک» ملعون، ضربه ای بر شانه چپ حضرت زد، اما امام حسین (ع) ضربه ای به زرعه زد و او را به زمین انداخت. دیگری آن چنان ضربه ای بر دوش مقدس حضرت زد که به صورت روی زین افتاد. امام دیگر خسته شده بود، لذا بلند می‌شد اما به زمین می‌خورد. «سنان بن انس نخعی» ملعون نیزه ای در گلوی حضرت فرو کرد، سپس نیزه را بیرون کشید و بر استخوان‌های سینه امام زد! بعد از آن «سنان» تیری رها کرد که در گلوی حضرت نشست. آن جناب به زمین افتادر، سپس برخاست و روی زمین نشست، و تیر را از گلوی خود بیرون کشید، دو دست خویش را زیر خون گرفت و چون از خون پر شدند، سر و محاسن صورت خود را خضاب کرد و فرمود: «این گونه که آغشته به خونم و حقم را غصب کرده اند خداوند را ملاقات می‌کنم». «عمر بن سعد» به مردی که طرف راست او بود گفت: وای بر تو ! پیاده شو و او را به قتل برسان.« خولی بن یزید» خواست سر امام را جدا سازد، اما ترسید. «سنان بن انس» پیاده شد و با شمشیر بر گلوی شریف آن حضرت زد در حالی که می‌گفت: به خدا سوگند که من سر تو را جدا می‌کنم و می‌دانم تو پسر رسول خدا هستی و پدر و مادرت بهترین مردم است! سپس سر مقدس آن بزرگوار را از بدن جدا کرد. شاعر در این باره سروده است: «کدام مصیبت است که با مصیبت حسین برابری کند. در آن روزی که دست‌های «سنان» سر آن حضرت را برید». روایت شده است که همین «سنان» را مختار دستگیر کرد، ابتدا بند بند انگشتانش را قطع نمود و سپس دست ها و پاهایش را برید، و بعد او را درون دیگ روغن جوش انداخت، و آن قدر در آن دست و پا زد تا مرد. ( سید بن طاووس، 1377 ،171-169) 2-2-8. ذکر شهادت قاسم بن امام حسن راوی گوید که چون قاسم بن حسن علیه السّلام چهره‌ی برادر خود را که گل بوستان ناز بود به خار آن حادثه‌ی جانگداز خراشیده دید، آه از نهاد او بر آمده، پیش عمّ بزرگوار خود آمد، گریان و دلی از آتش حسرت بریان و گفت: ای شاهزاده‌ی دو جهان، مرا دیگر قوّت مفارقت اقارب نمانده است . و زمانه از سریر سُرور و بَهجَتم بر خاک اندوه و مصیبت نشانده است . دستوری ده تا کینه‌ی برادر باز جویم، و جواب اهل ضَلال را به تیغ زبان و زبان سنان جواب گویم . امام حسین علیه السّلام گفت: ای جان عمّ! تو مرا از برادر یادگاری، و درین صحرا انیس دل فکاری . من تو را چگونه اجازت دهم، و داغ فراق تو بر سینه‌ی پر غم نهم . مادر قاسم نیز از خیمه بیرون دوید و دامن قاسم بر دست پیچیده فریاد بر کشید: بیت ای به دلم گرفته جا لطف کن از نظر مرو مرهم سینه چون تویی مرهم دیده هم تو شو القصّه قاسم اجازت حرب نیافت، و برادران امام حسین علیه السّلام تهیه‌ی اسباب حرب می‌کردند . قاسم به خیمه در آمده سر به زانوی اندوه نهاد. ناگاه یادش آمد که پدرش تعویذی بر بازوی وی بسته بود و فرموده که در محلّی که اندوه بسیار و ملال بی شمار بر تو غلبه کند، این تعویذ را باز کن و برخوان، و بدانچه در آنجا نوشته است عمل نمای . قاسم با خود گفت: تا من بوده ام مرا چنین حال نیفتاده و بدینسان ملالتی دست نداده، بیا تا تعویذ را بخوانم و مضمون آن را بدانم . پس آن تعویذ را از بازو باز کرد و بگشاد . دید که امام حسن علیه السّلام به خط مبارک خود نوشته است که ای قاسم وصیّت می‌کنم تو را که چون برادرم و عمّت امام حسین علیه السّلام را بینی که در صحرای کربلا به دست شامیان دغا و کوفیان بی وفا گرفتار شده، زنهار که سر خود در قدم وی اندازی و جان خود را روان در بازی، و هر چند تو را از صاف باز دارند، تو مبالغه نمایی و در اِالحاح و ابرام افزایی که جان فدای حسین کردن مفتاح باب شهادت و وسیله‌ی ادراک اقبال و سعادت است . قاسم که این وصیّت نامه فرو خواند، از شادی ندانست که چه کند . زود از جای بجست و به خدمت شاهزاده پیوست، و آن نوشته را بوسیده، به دست آن حضرت داد . چون شاه شهیدان آن مکتوب را بدید، آه سوزناک از جگر برکشیده، زار زار بنالید و گفت: ای جان عمّ ! این وصیّت پدر است نسبت به تو، و می‌خواهی که بدین وصیّت کار کنی، و مرا نیز درباره‌ی تو وصیّت دیگر فرموده و من نیز داعیه دارم که آن را به جای آرم . بیا تا ساعتی بدین خیمه درآییم و بدان وصیّت قیام نماییم . پس دست قاسم گرفته به خیمه در آورد . و برادران خود عون و عبّاس را طلبید و مادر قاسم را گفت که جامه‌های نو در قاسم پوشان ؛ و خواهر خود زینب را گفت: بیار بیار عیبه‌ی جامه‌ی برادرم حسن را فی الحال بیاوردند و در پیش وی حاضر کردند. سرِ عیبه را بگشاد، و درّاعه‌ی امام حسن علیه السّلام و یک جامه‌ی قیمتی خود در قاسم پوشانید، و عمامه ای زیبا به دست مبارک خود بر سرِ وی بست، و دست دختری که نامزد قاسم بود گرفته گفت: ای قاسم ! این امانت پدر توست که به تو وصیّت کرده، تا امروز نزدیک من بود، اکنون بستان . پس دختر را با وی عقد بست و دستش به دست قاسم داد و از خیمه بیرون آمد . قاسم از یک جانب دست عروس گرفته در وی می‌نگریست، و سر در پیش می‌افگند که ناگاه از لشکر عمر سعد آواز آمد که هیچ مبارز دیگر مانده است ؟ قاسم دست عروس را رها کرد و خواست که از خیمه بیرون آید , عروس دامنش بگرفت و گفت که ای قاسم چه خیال داری و عزیمت کجا می‌کنی ؟ قاسم گفت: ای نور دو دیده ! عزم میدان دارم و همّت بر دفع دشمنان می‌گمارم . دامنم بگذار که عروسی و دامادی ما با قیامت افتاد. عروس گفت: که ای قاسم می‌فرمایی که عروسی ما به قیامت افتاد، فردای قیامت تو را کجا جویم و به چه نشان بشناسم . گفت: مرا به نزدیک پدر و جدّ طلب کن، و بدین آستین دریده بشناس . پس دین فراز کرد و سرِ آستین بدرید و غریو از اهل بیت بر آمد . امّا چون حضرت امام حسین علیه السّلام دید که قاسم به مصاف می‌رود، گفت: ای جان عمّ ! به پای خود به گورستان می‌روی، بدین گونه نتوان رفت . دست کرد و گریبانش چاک زد و هر دو سر دستارش به هر دو جانب رویش فرو گذاشت، و لباس به شکل کفن در پوشانید، و تیغ خود به دست وی داد و به میدانش فرستاد، و قاسم روی به معرکه آورده . طرید می‌کرد و جولان می‌نمود و مبارز طلب می‌کرد تا بسیار سر از تن بربود و بسیاری دلیران را از جان بر آورد، و هیچ مبارز دیگر آهنگ حرب وی نمی‌کرد . قاسم در برابر قلب لشکر مخالف آمد، و عمر سعد را آواز داد که ای جفا کاران بی وفا و تیره روزگار درو از صفا ! بسی برادران و هواداران و یاران و محبّان امام حسین را شهید کردی، و از خویشان و اقربای وی دمار بر آوردی . اندک جمعی پریشان حال مانده اند ؛ آخر وقت نشد که دست از ما بازداری و با این مُدبران روی به کوفه آری، و ما را با این تشنگی و بی برگی بگذاری، و از آنچه کرده ای نادم و پشیمان گردی . عمر سعد جواب داد که شما را وقت نیامد که از سرِ نافرمانی در گذرید . و به عاقبت حال خود در نگرید و درِ سلامت بر خویش بگشایید، و به بیعت یزید و متابعت پسر زیاد در آیید ؟! قاسم بر وی و امرای وی نفرین کرد و گفت: ای شقی ! دین را به دنیای دنی فروخته ای و متاع امانت را به آتش خیانت سوخته . بدین عجوزه‌ی غدّار فریفته گشته ای و قباله‌ی خواستگاری او به دست غرور نوشته ای، و ندانسته ای که او به عقد هر که در آید، دو سه روزی با او بیشتر نیاید . ای عمر ! امروز اسب خود را آب داده ای ؟ گفت: آری، اوّل آب داده ام، آنگاه برنشسته: قاسم گفت: وَیلَکَ یَابنِ سَعد ! وای بر تو ای پسر سعد ! دعوی مسلمانی می‌کنی، اسب را سیراب می‌داری، و شهسواران میدان امانت و ولایت را تشنه می‌گذاری . عورات و اطفال اهل بیت را از تشنگی جان به لب رسیده، و تو آب از ایشان باز می‌گیری، و پند مُذَکَر را ا ُذکُرکُمُ اللهُ فی اَهلِ بَیتی، نمی‌پذیری . آخر از تشنگی قیامت براندیش و از شرمندگی در پیش ساقی کوثر یاد کن ! آتش در دل عمر سعد افتاد، و جوی آب از چشمه‌ی چشم روان کرد، و چون از خاکساری نقد دین بر بادِ فنا داده بود، این سخن را هیچ جواب نداد، امّا شمر روی به سپاه خود کرد که این سوار را می‌شناسید، قاسم بن حسن است که در روز رزم اگر شمشیر الماس فعل زمرّد فام ببیند آن را لب لعل خوبان طراز پنداشته، ببوسه کاری آن میل کند، و اگر تاب و پیچ کمند به نظر وی در آید ،آن را حلقه‌ی چین زلف ماهر خان خطا انگاشته، به دست و بازو به آن رغبت نماید . شما یکان یکان پیش او بیرون مروید، و تدبیر آن کنید که او را در میان گیرید . لشکر مخالف ترسان و لرزان عزم آن کردند که روی به قاسم آرند، و قاسم از آن حال بیخبر بود . چون دید که مبارز پیش وی بیرون نمی‌آید، روی به خیمه عروس نهاد . چون به درِ خیمه رسید، آواز دختر امام حسین شنید که در مفارقت او می‌نالد و اشک حسرت از دیده بر چهره می‌بارد . قاسم نیز بسیار آرزومند ملاقات وی بود، کلمه ای بدین مضمون ادا می‌فرمود: بیت برون آ اندکی جانا که بسیار آرزو دارم وداع عمر نزدیکست و دیدار آرزو دارم عروس آواز قاسم شنیده از خیمه بیرون دوید و گفت: بیت خوش آمدی ز کجا می‌رسی بیا بنشین بیا که می‌دهمت بر دو دیده جا بنشین قاسم از مرکب فرود آمده نزدیک وی رفت و گفت: ای دختر عمّ و ای انیس دل پر غم ! جای نشستن و مجال سخن در پیوستن نیست که سپاه خصم خیرگی و چیرگی می‌نمایند . می‌خواهم که به صولت تیغ آبدار آتش جرأت ایشان را فرو نشانم، و حقا که به اختیار از تو مفارقت نمی‌نمایم . پس قاسم او را وداع فرمود، و عزیمت مراجعت به میدان حرب نمود، و از زبان عروس این نکته به گوش هوش داماد می‌رسید: بیت بازم ز دیده ای گل خندان چه می‌روی چاکم چو گل فکنده به دامان چه می‌روی سروی و جای سرو به جز جویبار نیست از جویبار دیده‌ی گریان چه می‌روی امّا چون قاسم دیگر باره به میدان آمد و مبارز طلبید، هیچکس اجابت نکرد . شعله‌ی آتش قهرش زبانه زدن گرفت، چهار بار خود را بر میمنه و میسره و قلب زده بسی دلیران را با خاک یکسان کرد، و هر بار که از تاختن فارغ می‌شد، به معرکه می‌آمد و مرد می‌خواست . در این نوبت که قاسم طلب مبارز کرد، عمر سعد ازرق دمشقی را که سپهسالار بعضی از لشکر شام بود بخواند، پس گفت: ای ازرق ! هر سال از یزید ده هزار دینار می‌ستانی، و طنطنه‌ی شجاعت به اسماع دلاوران شام و عراق می‌رسانی، چرا بیرون نمی‌روی و کار این جوان را فیصله نمی‌دهی . ازرق گفت: ای عمر ! این سخن از تو غریب است . کسی را که در ولایت مصر و شام با هزار سوار برابر گرفته باشند به حرب کودکی می‌فرستی و می‌خواهی که نام و ناموس مرا در هم شکنی ؟! مرا ننگ آید با وی محاربه کردن . عمر سعد بانگ بر او زد که ای مُدبِر ! زبانت لال باد . این پسر حسن مجتبی است و نبیره‌ی حضرت مصطفی است و فرزندزاده شیر خدا است . به خدای که اگر ضرورت تشنگی و درماندگی نبودی او را عار آمدی که با ما سخن گفتی . برو و بهانه میار تا نزد یزید محترم و پیش پسر زیاد محتشم گردی . ازرق گفت اگر اعضای مرا به مقراض ذرّه ذرّه سازند، به حرب وی بیرون نروم . امّا چون مبالغه داری، مرا چهار پسر است همه شجاع و دلاور، یکی را بفرستم تا به میدان رفته سرِ وی را بیاورد، و دل تو را از این اندیشه فارغ سازد . پس پسر مهتر را بخواند و از مرکب خود فرود آمده او را سوار کرد، و شمشیر خود بر میان وی بست . پسر ازرق با زره تنگ حلقه و خود فولادی و ساقین و ساعدین زرّین روی به میدان نهاد . کمری از زر سرخ بر میان بسته، و نیزه خطّی هژده ذرعی در دست گرفته، به آراستگی تمام به میدان در آمد و بر قاسم حمله کرد . قاسم که او را بدان شکوه و آراستگی بدید به مقدار ذرّه ای نیندیشیده و بانگ بر مرکب زد و پیش حمله او باز رفته، نیزه حواله‌ی سینه‌ی او کرد . وی سپری از فولاد به پیش روی آورد، و نیزه‌ی قاسم بر سپر آمده سنانش بشکست . قاسم را خشم گرفته نیزه بیفگند، و تیغ بر کشیده به وی در آمد ؛ و او نیز نیزه بینداخت و تیغ از نیام بر آورده، حواله‌ی قاسم کرد . قاسم سپر پیش آورد . تیغ پسر ازرق سپر قاسم را دو نیمه ساخت، و پشت دست قاسم مجروح گشت ؛ امّا محمّد انس از لشکرگاه امام حسین دید که قاسم سپر ندارد . از جای برجست و سپری محکم فراخ دامن به وی رسانید . دید که قاسم را بر پشت دست زخمی رسیده است . قدری از عمامه دریده بر آنجا بست محمّد انس ملول شده به لشکرگاه باز گردید، و قاسم سپر در دست گرفته آهنگ مؤَدّی خود کرد . پسر ازرق دیگر باره تیغ بر آورد تا بر قاسم زند، اسبش به سر در آمد و از پشت مرکب در افتاده، سرش برهنه شده؛ و بر سر موی دراز داشت . قاسم از پشت مرکب دست بیازید و موی او را بر دست پیچیده مرکب بر انگیخت، و او را از روی زمین در ربوده، گرد میدان بگردانید ؛ پس از دست بیفگنده مرکب برو دوانید، چنانچه همه اعضایش در هم شکست. پس تیغ او را که بس گرانمایه و قیمتی بود برداشت، و نیزه در ربود و بایستاد و مبارز طلبید . ازرق چون نگاه کرد پسر را دید که بدان زاری و خواری کشته شد، دود حسرت از کاخ دماغ او متصاعد شد، زار زار بگریست . پسر دویم چون دید که پدرش می‌گرید اجازت ناخواسته به میدان رفت و گرد قاسم گردیدن گرفت و گفت: ای بی رحم ! بکشتی جوانی را که در همه ولایت شام نظیر نداشت . قاسم گفت: یا عَدُوَالله هم اکنون تو را به برادرت در رسانم، و در آمد و نیزه بر پهلوی او زد که از دیگر جانب بیرون رفت . پس دیگر بار مبارز طلبید . برادر سیم که آن صورت بدید، جامه بدرید و خاک بر سر کرده بخروشید، و نزدیک پدر آمده دستوری طلبید . پدر وی را بغایت دوست می‌داشت و اجازت نمی‌داد . وی به گفتار پدر التفات نکرده، بانگ بر مرکب زد و نفرین کنان در برابر قاسم آمد . قاسم چون سخنان بیهوده‌ی او استماع نمود، نیزه ای بر شکمش زد که از پشتش بیرون آمد . ازرق دید که دیگر پسرش کشته شد . از اسب فرود آمده خاک بر سر می‌کرد و می‌گریست و سلاح بر تن خود می‌آراست به عزیمت آنکه به حرب قاسم بیرون آید . پسر چهارم نگاه کرد و پدر را بدان حال دید، از پدر هیچ نپرسیده بانگ بر اسب زد، و در برابر قاسم آمده آغاز دشنام کرد . قاسم به جواب او التفات ننمود و آهنگ حرب او فرمود . پسر ازرق نیزه حواله‌ی قاسم کرده، شاهزاده تیغی که در دست داشت بزد و دست او را با نیزه قلم کرد . آن مدبر بر گشته روی به هزیمت نهاد، و خون از وی می‌رفت . چون نزدیک لشکر خود رسید، از اسب در افتاد و جان بداد، امّا چون ازرق چهار پسر خود را کشته دید، جهان روشن بر چشم وی تاریک گردید . از غایت خشم سلاح بر خود راست کرده بر مرکبی تازی نژاد سوار گردید، چنان مرکبی که به آهن خایی و گرم روی با آتش رَضیعُ اللِّبان بودی و از تیز گامی و خوش خرامی با باد شریک العنان بودی . بیت ز نعل او همه صحن زمین گرفته هلال ز گوش او همه روی هوا گرفته سنان نه در مفاصل او سستئی ز تاب رکاب نه در طبیعت او نفرتی ز باد عنان و آهنگ میدان کرده در مقابل قاسم بایستاد و گفت: ای بیرحم سنگدل بی انصاف ! چهار پسر مرا بکشتی که در تمام عراق و شام ایشان را مثل و مانند نبود . قاسم فرمود که چه غم ایشان می‌خوری که هم اکنون تو را نیز بدان منزل رسانم که ایشان نزول کردند . امّا چون امام حسین علیه السّلام دید که ازرق سعد در برابر قاسم در آمد، بر وی بترسید. چه آن مَدبِر به مبارزت شهرتی کامل داشت . پس امام حسین دست به دعا گشاده، نصرت قاسم از حضرت پروردگار در خواست می‌نمود، و مردم از دور و نزدیک نظاره‌ی آن دو مبارز می‌کردند . ازرق به نیزه بر قاسم حمله کرد، و قاسم حمله‌ی او را قبول نموده در صدد رد بر آمد، و هر چه او می‌بست این می‌گشاد، تا دوازده طعن در میان ایشان رد شد. ازرق در غضب شده نیزه ای بر شکم مرکب قاسم زد، و اسب ازپای در افتاده، قاسم پیاده بماند . امام حسین علیه السّلام محمّد انس را گفت: دریاب جگرگوشه‌ی برادرم حسن را، و این جنیبت به وی رسان . محمّد بن انس جنیبت امام حسین را به نزدیک قاسم آورد تا سوار گردید، و بر ازرق حمله کرد . ازرق بر اسب گلگونی نشسته بود چون کوه پاره، و بَر گُستُوانی مَغرِبی افکنده بود کناره‌های آن به زر و سیم آراسته . به پیش حمله‌ی قاسم باز شد و سه طعن دیگر میان هر دو رد و بدل شد، و عاقبة الامر ازرق تیغ بر کشید و به قاسم در آمد . قاسم نیز تیغی چون برق سوزان از نیام بر آورد، و چون رعد خروشان طنطنه‌ی نعرکه بر کشید و گفت: بیا تا ببینم که در چه کاری و از هنرهای مردان چه داری . بیت بیا تا نبرد دلیران کنیم درین رزمگه جنگ شیران کنیم ببینیم کزما بلندی کراست درین کار فیروزمندی کراست چون ازرق در نگریست و آن تیغ در دست قاسم بدید گفت: ای قاسم ! من این تیغ به هزار دینار خریده ام، و به هزار دینار دیگر به زهرش آب داده ام . حالا به دست تو چگونه افتاد ؟ قاسم گفت: این یادگار پسر تست، و می‌خواهم که تو را شربتی از این تیغ بچشانم، و به فرزندانت در رسانم . ای ازرق! روا باشد که تو مرد سپاهی باشی، همین که سوار شوی تنگ اسب را احتیاط نکنی تا بدین زودی سست شده و نزدیک است که زین از پشت اسب در گردد. ازرق پشت خم کرد تا تنگ اسب را نگاه کند که قاسم به تنگ وی درآمد و ضربتی زدش بر میان که چون خیار تر به دو نیم شد . غریو از لشکر شام بر آمد . فی الحال قاسم از مرکب فرو جسته بر اسب او سوار گشت، و جنبیت امام حسین را لجام گرفته به لشکرگاه خود آورد، و چون نزدیک امام رسید از مرکب پیاده شده، رکاب سعادت انتساب عمِّ عالیجناب خود را بوسه داد و گفت: یا عَمّاهُ اَلعَطَش اَلعَطَش ! حقّا که اگر یک شربت آب یابم دمار ازین لشکر بر آرم . امام علیه السّلام فرمود نزدیک شد که از دست جدّت شربت کوثر نوش کنی، و این همه غمها و اَلَمها را بکلّی فراموش کنی . برو که مادرت در فراق تو می‌گرید و می‌زارد، و همه اوقات به آه و ناله می‌گذارد، و آتش هجرانت داغ عنا بر سینه‌ی آن نامرد نهاده، و از دست شوق رخسار تابانت ابواب حرمان بر روی آن دردمند گشاده . قاسم روی به خیمه ای که مادرش با عروس در آنجا بودند روان شد. آواز مادر شنید که می‌گفت: ای فرزند ارجمند و ای آرام دل دردمند ! آخر کجایی و چرا دیدار عزیز به ما نمی‌نمایی . عروس نیز می‌زارید و اشک بر چهره می‌بارید و به صد اندوه می‌گفت: بیت برفت آن ماه و ما را در دل از وی صد هوس مانده غم هجران او با جان شیرین هم نفس مانده قاسم که این صدا ها شنید، خروش بر کشید . مادر و عروس خبر یافته از خیمه بیرون دویدند و در دست و پای قاسم غلطیدند . قاسم ایشان را دل می‌داد و به صبر و تحمّل ارشاد می‌نمود و می‌گفت: ای عزیزان ! امروز روزیست که نسیم بجهت و سرور بر ریاض قلوب و صدور نمی‌ورزد، و شمیم فرح و مَسِرَّت به مشام ارواح ارباب مهر و محبّت نمی‌رسد . چنین که چمن زندگانی شما را خضرت و نضارت نمانده، گلشن کامرانی من هم بی طراوت گشته است، و چنانکه شما را طاقت تنهایی نیست، از منهم قوّت شکیبایی کناره جسته . امّا این دوری ضروری و اضطراری است، و این مفارقت از روی بی اختیاری است . آب و گل را روی به میدان است و جان و دل را توجّه به جانب جانان . بیت ما برفتیم و دلِ آواره در کویت بماند جان نماند از هجر و در دل حسرت رویت بماند و چون قاسم عزم رقتن نمود، مضمون این کلام جگر سوز و فحوای این سخن محنت اندوز بر زبان بازماندگان از صحبت او جاری شد . بیت دیده از بهر تو خونبار شد ای مردم چشم مردمی کن مشو از دیده‌ی خونبار جدا امّا قاسم به میدان آمده، چشمش بر راین ابن زیاد افتاد که بر زبرِ سر عمر سعد بداختر بداشته بودند، عنان بدان صوب معطوف گردانید، و همّت بر نگونساری آن عَلَم مصروف ساخت، و بیکار روی به قلب سپاه نهاده، چشم از عَلَم بر نمی‌داشت و می‌خواست که خود را به علمدار رساند، و عَلَم از پای در آرد که پیادگان سرِ راه بروی گرفتند، همین که به حرب پیادگان مشغول شد، سواران به گرد وی در آمدند، و تیر و نیزه و گرز و شمشیر حواله‌ی وی کردند . قاسم در دریای حرب غوطه خورده، قریب سی پیاده و پنجاه سوار را بیفگند و صف سواران بر دریده، خواست که بیرون آید. مرکبش را تیر باران کردند . اسب از پای در افتاد، و شبث بن سعد نیزه بر سینه‌ی قاسم زد که سرِ سنان از پشت مبارکش بیرون آمد، و قاسم در آن حرب بیست و هفت زخم خورده بود، و خون بسیار از بدن مبارک وی رفته . از اسب در گشت و گفت: یا عَمّاهُ ! اَدرِکنی . آواز به گوش امام حسین علیه السّلام رسید، مرکب در تاخت، و صف پیاده و سوار را بر هم زده، قاسم را دید میان خاک و خون غرق شده، شبث بن سعد بر بالای سر وی ایستاده . می‌خواهد که سرِ مبارکش از تنه باز کند . امام حسین علیه السّلام ضربتی بر میان وی زد که به دو نیم شد . آنگاه قاسم را در ربوده با در خیمه آورد، و هنوز رمقی در تن وی باقی بود . امام حسین علیه السّلام سرش بر کنار گرفته، بوسه بر رویش می‌داد، و مادر و عروس آنجا ایستاده می‌گریستند . قاسم چشم بازکرده در ایشان می‌نگریست، و تبسّمی فرموده جان به جان آفرین تسلیم کرد . رضوان الله علیه ؛ خروش از بارگاه امام حسین بر آمد . مخدّرات اهل بیت به ناله در آمدند . مادر قاسم می‌گفت ای مظلوم مادر ! دریغ از ماه رخسارت که بر سپهر شباب رشک آفتاب عالمتاب بود! پیش از آنکه عرصه‌ی جهان را به اشعه‌ی ظهور روشن سازد، به محاقِ فراق گرفتار گشت، و افسوس از چشمه‌ی حیات فایض البرکات که منبع رشحات جود و افضال بود، قبل از آنکه متعطّشان بودای شوق را سیراب گرداند، به خاک هلاک مّکّدر شد . بیت دریغا که پژمرده شد ناگهانی گل باغ دولت به روز جوانی ای قاسم ! دیده باز کن و دختر عمّت را ببین . ای قاسم ! حسرت نودامادی در دلت بماند . بیت با حسرت از این جهان فانی رفتی ناخورده بری ز زندگانی رفتی دختر امام حسین علیه السّلام دست در خون قاسم می‌مالید و بر سر و روی می‌کشید، و زبان حالش می‌گفت . بیت بیدلانی که یارشان بکشند سرخ رویی به خون یار کنند نو عروشان شوی کشته ولی سرو پا این چنین نگار کنند ( واعظ کاشفی، 1390، 439-429 ) 2-2-9. دگرگونی عالم! ابوطاهر محمد بن حسین بررسی در کتاب «معالم الدین» از امام صادق (ع) روایت کرده است: «وقتی که کار حسین (ع) تمام شد، فرشتگان صدا به گریه بلند کردند و گفتند: ای پرودگار ما! این حسین برگزیده تو، و فرزند برگزیده است، و فرزند دختر پیامبر تو است. خداوند سایه حضرت قائم (عج) را نمایاند و فرمود: توسط این مرد، انتقام خواهم گرفت». راوی گوید: در آن وقت غبار شدیدی توام با تاریکی و توفان سرخی که امکان دیدن به هیچ چشمی نمی‌داد، آسمان را فرا گرفت، به طوری که آن گروه گمان کردند عذاب آنها نازل گردیده و این وضع ساعت ها ادامه داشت. ( سید بن طاووس، 1377 ،171) در روز مقتل امام حسین علیه السّلام هر سنگی و کلوخی که در حوالی بیت المقدس برداشتند، در زیر آن خون تازه بافتند . در شواهد النبوه آورده که زمخشری در کتاب ربیع الابرار روایت کرده است از هند خواهر زاده‌ی امّ معبد فرمود: رسول صلّی الله و آله در خیمه‌ی من خواب کرد، و چون بیدار شد، آب طلبید و هر دو دست مبارک خود را بشست و مضمضه کرد، و آب مضمضه را در خاربنی که بر یک طرف خیمه بود ریخت . چون بامداد نگاه کردیم دیدیم که از آن موضع درختی بزرگ رسته است و میوه ها بار آورده بس بزگ . مصراع بوی آن چون بوی عنبر طعم او چون طعم شهد اگر گرسنه بخوردی سیر شدی، و اگر تشنه تناول کردی، سیر آب گشتی، و اگر بیمار بخوردی به صحّت پیوستی، و هیچ شتر و گاو و گوسفند برگ آن نخوردی مگر شیر وی بسیار شدی، و ما آن را شجره‌ی مبارکه نام نهاده بودیم . از همه‌ی بادیه ها برای شفای بیماران به سوی ما می‌آمدند، و از میوه‌ی آن فرا می‌گرفتند تا یک روز بامداد در آمدیم، دیدیم که میوه‌های آن ریخته و برگهای آن زرد شده بود . فَزَع بسیار کردیم . ناگاه خبر وفات حضرت رسالت صلّی الله و آله رسید و بعد از آن میوه می‌داد امّا اندک ؛ و چون از این واقعه سی سال گذشت، یک روز بامداد آمدیم دیدیم که از بیخ تا شاخ وی همه خار بار آورده است، و میوه‌های آن فرو ریخته . ناگاه خبر قتل حضرت امیر المؤمنین علی علیه السّلام رسید . بعد از آن درخت دیگر میوه نداد، امّا از برگ وی نفع می‌گرفتیم و بیماران از آن شفا می‌یافتند، تا یکبار بامداد کردیم دیدیم که از ساق آن خون خالص روان شده است و برگها‌ی وی پژمرده گشته . گفتیم آه این نوبت حادثه ای عظیم واقع شده است . چون شب در آمد، آواز نوحه و زاری از زیر درخت می‌شنیدیم، و کسی را نمی‌دیدیم . در میان آنکه ما مهموم و مغموم و محزون بودیم، ناگاه خبر مقتل امام حسین علیه السّلام به ما رسید . بسیار بگریستیم و جزع کردیم، و به مراسم مصیبت قیام نمودیم . بیت این زمان محنت است ای دل دمی خرّم مباش خون گری در ماتم او وز درختی کم مباش امّا راویان این خبر جانسوز و ناقلان این اثر غم اندوز چنین آورده اند که چون صورت واقعه‌ی شاه شهیدان روی نمود، و زمانه‌ی بیوفا درهای کربُ و بلا بر روی تشنگان کربلا یعنی مخدّرات آل عبا به دست جور و جفا بگشود، لشکر حوادث از کمینگاه غدر و حیله بیرون آمده، کمان عناد به زه کردند . با نیزه‌های جگر شکار و تیغهای زهر آب دار روی به سر خیل ابرار و نقاوه‌ی اهل بیت سیّد اخیار آوردند . بیت دریای فتنه موج زد و دشمنان چون سیل خود را بر آن امام وفادار ریختند پرهای بلبلان سخن گوی سوختند خونهای طوطیان شکر خوار ریختند هر میوه ای که بود ز بستان مرتضی همچون شکوفه بر سر هر خار ریختند آن سرو بوستان ولایت ز پا فتاد حوران سرشک بر گل رخسار ریختند مرغان کربلا ز پی ماتم حسین خون بر لب فرات ز منقار ریختند روی عالم به غبار اندوه تیره، و چشم فلک از دود آه غمزدگاه خیره گشت . ( واعظ کاشفی، 1390، 479-478 ) 2-2-10. آخرین لحظات! «هلال بن نافع» گوید: من همراه یاران عمر بن سعد ایستاده بودم که فردی فریاد کشید: ای امیر، بشارت! این شمر است که حسین را کشت. من از صف لشگریان خارج شدم و مقابل حسین ایستادم، او را در حال جان دادن دیدم. به خدا سوگند که هرگز کشته به خون آغشته ای را ندیدم که زیباتر و نورانی تر از او باشد! و من چنان محو چهره نورانی و زیبای او شده بودم که نفهمیدم او را چگونه کشتند! در آن حال جرعه آبی خواست، اما شنیدم که مردی به حسین می‌گفت: به خدا، هرگز آب ننوشی تا این که وارد جهنم شوی و از آب گرم آن بنوشی!!! امام حسین (ع) به او فرمود: «نه، بلکه خدمت جدم رسول خدا(ص) در بهشت خواهم رسید و در منزل او در جایگاه صدق و پیشگاه سلطان مقتدر ساکن شوم، و از آن شرابی که هرگز تغییر نمی‌پذیرد خواهم نوشید، و شکایت رفتار و کردار شما را نسبت به خودم به حضرتش خواهم کرد». همه لشگریان یکباره بر آن حضرت شوریدند، به گونه ای که گویی خداوند ذره ای رحمت در دل هیچ یکی از آنها قرار نداده است، پس سر مطهرش را جدا کردند در حالی که با ایشان سخن می‌گفت! من از بی رحمی آنها تعجب کرده بود و گفتم: قسم به خدا که در هیچ کاری با شما شرکت نخواهم کرد. ( سید بن طاووس، 1377 ،173) قصه خون آلودگی مرغان در کربلا بسیار است، و از جمله‌ی آن در کنزاالغرایب آورده که یهودی ای دختری داشت جمیله، ناگاه مرضی بر وی طاری شده، هر دو چشمش نابینا گشت، و امراض و علل دیگر نیز وی را فرو گرفت، چنانچه دست و پایش از کار برفت . پدرش را در خارج شهر بوستانی بود؛ وی را جهت تبدیل مکان و تغییرآب و هوا بدان موضع برد که شاید هوای آنجا بعضی از بیماریهای او را زایل گرداند. دختردر آن بوستان ساکن شد و پدرش دایم پیش وی می‌بود، و او را به انواع سخنان تسلیه می‌فرمود . روزی پدر به ضرورتی متوجّه شهر شد، و دختر را تنها در آن باغ گذاشت، و قضا را مهمّ پدر فیصلی نیافته، آن شب در شهر بماند، و دختر در زیر درختی تنها شب گذرانید، و علی الصباح از درختی دیگر آواز مرغی شنید که زار زار می‌نالید، و دختر نیز از بیماری خود نالان بود . چون ناله‌ی مرغ استماع نمود به جانب او میل کرده، دردی عجب در دل او پدید آمد . خود را به هنجار آواز آن مرغ به پای آن درخت رسانید، و با آنکه چشم نداشت، سر بالا کرده، توجّه به درخت نمود . قضا را قطره ای خون گرم بر چشم وی چکید و چشم وی روشن گردید . دختر در نگریست، مرغی دید که قطرات خون از بال او می‌چکید . نا گاه قطره ا‌ی بر دست او چکید، گیرا شد، دست فرا پیش داشت تا قطره ای دیگر بر دستش چکید، در چشم دیگر مالید، آن نیز پرتو روشنی روشنایی یافت، قطره‌ی دیگر فرا گرفت و در دست دیگر مالید، متحرّک شد . قطره ای در پای مالید، روان شد . دختر تندرست و روشن چشم برخاست، گرد باغ می‌گشت و به هر طرف طوفی می‌نمود . پدرش باز آمد . زنی دید که گرد باغ می‌گردد . به خیالش نرسید که آن زن دختر او تواند بود . پرسید که ای زن ! تو کیستی ؟ من در این پای درخت دختری داشتم نابینا و شل و اعرج، او کجا رفت ؟ دختر پیش پدر باز آمده و گفت: یا اَبَتاهُ اَنَا ابنَتُکَ . ای پدر منم آن دختر مبتلای تو که معلول و مبتلا بود . پدر از شادی بیهوش شد، و بعد از زمانی که با خود آمد کیفیّت آن قصّه در خواست نمود . دختر تمام حکایت باز گفت، و پدر را به زیر آن درخت که مرغ بر آنجا بود برد . یهودی نگاه کرد . مرغی دید با پر و بال خون آلوده، گفت: اَیُّها الطّیرُ المُبارَکُ ما حالُکَ . ای مرغ همایون بال فرخنده فال خجسته مآل ! این خون بر بال تو چراست، و اثر صحبت در آن از کجاست ؟ مرغ به الهام الهی جهت آنکه سبب هدایت یهودی گردد گویا شد و به زبان فصیح گفت: ما جمعی طیور از آشیانها دیروز برخاستیم تا به طلب آب و دانه رویم . هر مرغی به گوشه ای بیرون رفتند . نیم روز بود که از غایت حرارت هوا اکثر ایشان بر درختی که در فلان بادیه بود جمیع شده، هر یک از آنچه خورده بودند خبر می‌دادند . ناگاه بر حسب فهم ما ندایی رسید به ما که ای مرغان ! امام حسین علیه السّلام از تاب آفتاب کربلا بریان شده، و شما پناه به سایه آورده اید . اهل آسمان و زمین به ماتم و مصیبت مشغول اند، و شما در غم آب و دانه مانده اید . ما به الهام الهی به جانب کربلا روان شدیم، و چون رسیدیم شاهزاده را شهید کرده بودند، و هنوز خون از تن شریف وی می‌رفت . ما جمله بر او بگریستیم و خود را بر او افگندیم، و پر و بال خود را در وی مالیدیم . این آن خون است که از بال من می‌چکد، و هر جا که قطره ای از آن برسد، از او خیر و برکت می‌زاید . یهودی که این سخن بشنید گفت: اگر جدّ امام حسین علیه السّلام بر حق نبودی، این برکت در فرزندان او یافت نشدی، و فرزند من از میمنت قطرات خون حسین علیه السّلام صحّت نیافتی . پس با تمام اهل بیت و متعلّقان و خویشان خود به دایره‌ی اسلام در آمد و چون سبب اسلام از وی می‌پرسیدند، این حکایت غریب را به شرح و بسط باز می‌گفت: مصراع وز قدرت خدای چنینها عجب نیست راوی گوید که بعد از شهادت شاهزاده، شمر ذی الجوشن ملعون دست به غارت امتعه‌ی اصحاب امام حسین بر گشود، و خواست که امام زین العابدین را به قتل رساند. حمید بن مسلم نگذاشت، و امام زین العابدین گفت: جَزَیَت یا حمید خیرا . و شمر نعره می‌زد که: اُقتُلُو علی فِراشِهِ، یعنی بکشید این پسر را بر همین فراش که تکیه دارد . ( واعظ کاشفی، 1390، 481-480 ) 2-2-11. سرنوشت شاهدی از کربلا! ابن رباح روایت کند: مرد نابینایی را دیدم که شاهد کشته شدن حسین (ع) بود. دلیل نابینایی او را پرسیدم. گفت: من یکی از ده نفری هستم که شاهد کشته شدن حسین بودیم، ولی من نیزه و شمشیر و تیری به کار نبردم. وقتی حسین(ع) کشته شد، به سوی خانه ام بازگشتم، نماز عشا را خواندم و خوابیدم. در عالم خواب کسی آمد و گفت: رسول خدا(ص) تو را می‌خواند، اجابتش کن! گفتم: مرا با او کاری نیست! او گریبان مرا گرفت و به حضور حضرت کشانید، ناگاه دیدم پیامبر(ص) در بیابانی نشسته، آستین بالا زده و حربه ای در دست دارد، و فرشته ای در مقابل حضرت ایستاده و شمشیری از آتش به دست او است و نه نفر از رفیقان مرا کشت، به هر یک از آنها ضربه ای می‌زد تمامی وجودشان آتش می‌گرفت. به خدمت حضرت رفتم و زانو زدم و گفتم: سلام بر تو ای رسول خدا(ص)! حضرت جواب سلام مرا نداد و مدتی گذشت. سپس سر مبارک را بلند کرد و فرمود: ای دشمن خدا!! حرمت مرا شکستی، و خاندانم را کشتی، و حق مرا رعایت نکردی، و کردی آنچه را که کردی. پس گفتم: ای رسول خدا!! به خدا که من نه شمشیری زدم، نه نیزه ای به کار بردم و نه تیری پرتاب نمودم. فرمود: راست گفتی، اما بر سیاهی لشکر افزودی، نزدیک بیا! نزدیک حضرت رفتم، تشتی پر از خون جلوی آن بزرگوار بود، فرمود: این خون فرزندم حسین (ع) است. پس مقداری از آن خون را به چشمان من کشید. به ناگاه از خواب بیدار شدم، و تا امروز هیچ چیزی را نمی‌بینم. ( سید بن طاووس، 1377 ،185-183) و روایتی هست که چون امام حسین علیه السلام بر زمین کربلا افتاد، زمین به لرزه در آمد، و غریو از آسمان بر آمد . ده کس از آن لشکر پیاده شده و تیغها بر کشیده می‌آمدند، و هر یک از ایشان را مدّعا آن بود که سر شاهزاده را پیشتر ببرد، و صله و خلعت بستاند . هر کدام که پیش می‌آمدند، شاهزاده علیه السّلام چشم باز می‌کرد و در وی می‌نگریست، آنکس شرم داشته و باز می‌گشت . دو کس ماندند، سنان بن انس و شمر بن ذی الجوشن . سنان خواست که پیش رود، شمر پیش دستی کرده و بیامد و بر سینه آن حضرت نشست . شاهزاده دیده باز کرد و گفت: تو که ای ؟ گفت: منم شمر بن ذی الجوشن . امام علیه السّلام فرمود که دامن زره از روی خود بردار . همینکه روی خود را برهنه کرد، امام دید که دندانهای او چون دندان خوک از دهانش به در آمده . گفت: باری این یک نشانه‌ی راست است . آنگه فرمود که سینه برهنه کن . شمر چون جامه از سینه خود برداشت، دید که بر سینه داغ برص دارد، گفت: صَدَقَ جَدّی رَسُولُ اللهِ صَلَّی اللهُ عَلَیه وَ اَله . امشب رسول خدای را صلوات الله و سلامه علیه در خواب دیدم که گفت: فردا نماز پیشین نزدیک من خواهی آمد، و کشنده‌ی تو بدین شکل خواهد بود . آن نشانها که به من نمودند، همه به تو موجود است . کار را باش ! ای شمر می‌دانی که امروز چه روز است ؟ گفت: می‌دانم، روز جمعه است و روز عاشورا . گفت: می‌شناسی که این ساعت چه ساعت است ؟ گفت: آری وقت خطبه خواندن و نماز جمعه گزاردن است . گفت: در این ساعت خطیبان امّت جدّم بر بالای منبرها خطبه می‌خوانند و نعت جدّ بزرگوارم می‌گویند، و تو با من این می‌کنی ! ای شمر! حضرت رسول صلّی الله و آله روی بر سینه من نهاده، و تو آنجا نشسته ای ! او بوسه بر حلق من می‌داده، و تو تیغ بر آن می‌رانی ! و من می‌نگرم روح زکریّای پیغمبر علیه السّلام را بر دست راست خود، و روح یحیی معصوم مظلوم را بر جانب چپ خویش مشاهده می‌کنم . ای شمر ! از سینه‌ی من بر خیز که وقت نماز است، تا من روی به قبله آرم و نشسته نماز در پیوندم، و چون مرا از پدر میراث است که در نماز زخم خوردیم، آن زمان که در نماز باشم، هر چه خواهی بکن . شمر از سینه‌ی آن سیّد برخاست، و شاهزاده آن مقدار که طاقت داشت روی به قبله آورده، و چون به نماز مشغول شد و به سجده رفت، شمر صبر نکرد که آن امام مظلوم نماز را تمام کند، و هم در سجده آن حضرت را شربت شهادت چشانید . اِنّا لله ِ و اِنّا اِلَیهِ راجعون . ودر این حال غُلغُله در صَوامِعِ مَلَکوت افتاد، ولوله از اهل حظایر جبروت بر آمد . آفتاب عالم افروز از تاب باز ایستاد، و ماه جهان آرای در چاه محاق افتاد . زهره برای دل زهرا دست از طرب باز داشت، کیوان بر بالای هفت ایوان آسمان به اتفّاق مصیبت زدگان لوای تعزیت بر افراشت . فرشتگان در جوّ هوا ناله بر داشتند جنّیان از نواحی کربلا به نوحه در آمدند. آسمان دامن از خون پر گردانید ؛ زمین از غضب الهی بر خویش بلرزید ؛ و مرغان هوا از آشیانها متفّرق شده، نعره‌ی غراب البین بر کشیدند ؛ ماهیان دریا از آب بیرون آمده بر خاک خواری می‌طپیدند ؛ دریاها موج حسرت به اوج فلک رسانیدند . کوهها به صدای درد آمیز و نوای محنت انگیز بنالیدند . آواز گریه از جوانب و اطراف برخاست. کسی نمی‌دانست که آن فغان کیست و آن تعزیت چیست . بیت اندرین غم نی همین ارض و سما گریستند کاهل عالم از ثرّیا تا ثری بگریستند آفتاب و ماه عرش و کرسی و لوح و قلم در غم شاه شهید کربلا بگریستند در هوای آن لب محروم از آب فرات ماهی اندر آب و مرغ اندرهوا بگریستند اولیا گشتند بهر مرتضی زاری کنان انبیا بر اتفّاق مصطفی بگریستند در قصور جنّة الفردوس حوران سر به سر از برای خاطر خیر النّسا بگریستند دل پیروان احمد مختار علیه صَلَواتُ المَلِکِ الجّبار از وقوع این حادثه‌ی هایله در مقام تحیّر دایره وار سرگردان است، و جان هواداران اهل بیت اطهار از حدوث این واقعه‌ی نازله در محبس تفکّر چون نقطه‌ی مرکز پای بند احزان . هرگاه که شعله‌ی این حکایت در کانون سینه بر می‌افروزد، دل محزون محرومان را کباب می‌سازد و جگر پر خون را می‌سوزد . احمد اعثم کوفی در تاریخ خود نقل کرده که مقارن قتل امام حسین علیه السّلام غباری سرخ پدید آمده، جهان تاریک شد ؛ چنانچه مردم یکدیگر را نمی‌دیدند، و گمان بردند که مقدّمه‌ی عذاب خداوند است . امّا بعد از ساعتی غبار مرتفع گشته عالم منجلی شد، و اسب امام حسین علیه السّلام بعد از قتل آن سرور رمیده به هر جانبی دویدن گرفت، و بعد از لحظه ای باز آمده، موی پیشانی خود را به خون آن جناب آلوده ساخت و آب از دیده ها روان کرد، روی به خیمه‌ی شاهزاده نهاد . امّا چون اهالی حرم امام اسب شاهزاده دیدند که با روی خون آلوده می‌آید و سوار پیدا نیست، فریاد از نهاد ایشان بر آمد، و مرکب را مخاطب ساخته می‌گفتند: ای ذوالجناح ! شاهزاده را چه کردی و چنانچه بردی چرا باز نیاوردی ؟ آخر دلت می‌داد که او را در میان دشمان بگذاشتی، و بی او راه را به سوی لشکر او برداشتی ! بیت چه کردی خداوند اسلام را چه کردی شهنشاه ایّام را چه خاکست ای اسب بر روی تو ز خون که سرخست این موی تو ایشان نوحه ها می‌کردند، و ذوالجناح سر در پیش افگنده قطره‌های آب از چشم خود می‌بارید، و روی خود بر پای امام زین العابدین علیه السّلام می‌مالید . ابوالمؤیّد خوارزمی آورده که آن اسب چندان سر بر زمین زد که نفسش انقطاع یافت، و ابوالمفاخر گفته که به جانب بادیه فرو رفت، و دیگر کسی ازو نشان نداد . ( واعظ کاشفی، 1390، 472-469 ) راوی گوید که خولی سر امام حسین را برداشته روی به کوفه نهاد، او را در یک فرسخی کوفه منزلی بود در آن منزل فرود آمد، و زن او از انصار بود، و اهل بیت را به جان و دل دوستدار . خولی از وی بترسید و سر شاهزاده را در آن خانه در تنوری پنهان کرد، و بیامد به جای خود بنشست . زنش پیش آمد که در این چند روز کجا بودی ؟ گفت: شخصی با یزید یاغی شده بود به حرب وی رفته بودیم . زن دیگر هیچ نگفت: و طعامی بیاورد تا خولی بخورد و بخفت، زن را عادت بود که به نماز شب برخاستی و تهجّد گزاردی . آن شب برخاست و بدان خانه که آن تنور در آنجا بود در آمد . خانه را به مثابه ای روشن دید که گوییا صد هزار شمع و چراغ بر افروخته اند، چون نیک در نگریست دید که روشنایی از آن تنور بر می‌آید و از روی تعجّب گفت: سبحان الله ! من خود در این تنور آتش نکرده ام و دیگری را نیز نفرموده ام، این روشنایی از کجاست؟ در آن حیرت دید که آن نور به سوی آسمان می‌رود . تعجّب او زیاد ه گشت . ناگاه چهار زن دید که از آسمان فرود آمده به سر تنور شدند. یکی از آن چهار زن به سر تنور فراز رفت و آن سر را بیرون آورده می‌بوسید و بر سینه‌ی خود می‌نهاد و می‌نالید و می‌گفت: ای شهید مادر ! و ای مظلوم مادر ! حق سبحانه و تعالی روز قیامت داد من از کشندگان تو بستاند، و تا داد من ندهد دست از قائمه عرش باز نگیرم، و آن زنان دیگر به موافقت او بسیار بگریستند، و آخر سر را در آن تنور نهاده غایب شدند . زن انصاریه برخاست و به سر تنور آمده، سر را بیرون آورد و نیک درو نگریست . چون حضرت امام حسین علیه السّلام را بسیار دیده بود بشناخت . نعره ای زده و بیهوش بیفتاد . در آن بیهوشی چنان دید که هاتفی آواز داد که برخیز که تو را به گناه این مرد که شوهر تست مؤاخذه نخواهند کرد . زن از هاتف پرسید که این چهار زن که بر سر تنور آمده گریه و زاری کردند کیان بودند ؟ ندایی آمد که آن زن که سر را بر روی سینه می‌مالید و بیشتر از همه می‌گریست و می‌نالید فاطمه‌ی زهرا علیها سلام بود، و آن دیگر مادرش خدیجه‌ی کبری، سیوم مریم مادر عیسی علیه السّلام، و چهارم آسیه زن فرعون دغا . پس آن زن با خود آمد . کسی را ندید . آن سر را برگرفت و ببوسید و به مشک و گلاب از خون پاک بشست و غالیه و کافور بیاورد و بر روی آن مالید و گیسوی مبارک امام را شانه کرد و در موضعی پاک بنهاد و بیامد، خولی را بیدار ساخته گفت: ای شقی ملعون دون، و ای مطعون زبون ! این سر کیست که آورده ای و در این تنور نهاده ای . آخر این سر فرزند رسول خداست . برخیز که از زمین و آسمان فغان برخاست، و فوج فوج ملائکه می‌آیند و زیارت این سر به جای آورده گریه و زاری می‌کنند، و بر تو لعنت کرده توجّه به فلک می‌نمایند، و من بیزارم از تو در این جهان و در آن جهان . پس چادر بر سر افگند و قدم از خانه بیرون نهاد . خولی گفت: ای زن ! کجا می‌روی و فرزندان را چرا یتیم می‌کنی؟ گفت: ای لعین ! تو فرزند مصطفی را یتیم کردی و باک نداشتی، گو فرزندان تو هم یتیم شوند . پس آن زن برفت و دیگر هیچ کس از او نشان نداد . امّا چون بامداد شد، خولی سر شاهزاده برداشته و بر طبقی نهاده، پیش پسر زیاد آورد، و آن بی حیا قضبی بر دست داشت و بر لب و دندان مبارک امام می‌زد . زید بن ارقم رضی الله عنه از صحابه‌ی کبار در آن مجلس حاضر بود، خروش بر آورد که: یابن مرجانه ! این چوب را بر ثنایای امام حسین علیه السّلام مزن، و ترک این بی ادبی کن که به خدای کعبه که در شمار نمی‌توانم آورد که چند بار دیده ام که رسول خدا صلّی الله و آله بوسه بر لب و دندان او می‌داد . آنگاه به آواز بلند بگریست و حضّار مجلس نیز به گریه در آمدند . ابن زیاد لعنه الله در خشم شد و گفت: ای زید ! اگر نه آن است که تو را کبر سن دریافته و خرف شده ای، و اگر نه گردنت را بزدمی . زید از آن مجلس برخاست و گفت: ای معشر عرب ! حق تعالی از شما خشنود مباد که پسر فاطمه را بکشتید و ابن مرجانه را بر خود امیر کردید . این بگفت و از دارالاماره بیرون آمد. پسر زیاد گفت: این سر را پیش لشکر باز برید و بر نیزه کرده با سر‌های دیگر به شهر در آورید . بیت سر فرزند ارجمند نبی بر سر نیزه اینت بوالعجبی سرِ آن سرو بوستان غیوب جلوه گر چون شکوفه برسر چوب آورده اند که بعد از دو روز لشکر عمر سعد سرهای شهیدان را برداشتند و تنهای ایشان را در صحرای کربلا بگذاشتند . اهل غاضریه را خبر شد، بیامدند و تنی چند بی سر افتاده دیدند، و آواز نوحه و زاری شنیدند بی آنکه کسی را ببینند، و آن جماعت جنیّان بودند که بر شهدا نوحه می‌کردند، و قصائد در مرثیه‌ی ایشان می‌خواندند، و از جمله‌ی آن یک بیت این این است: شعر نِساءُ الجِنَّ یَسعدَن نِساءُ الها شِمیّات بَناتُ المُصطَفی اَحمَد اِمامٌ لِلبَریّات یعنی زنان پری در ماتم و نوحه گری موافقت کردند با زنان بنی هاشم یعنی دختران برگزیده اخیار احمد مختار علیه صلواة المَلِکِ الغفّار که پیشوای همه‌ی آفردیدگان و مقتدای مجموع برگزیدگان بود . در شواهد آورده که یکی از ثقات گوید با مردی از قبیله طی گفتم که به ما رسیده است که شما نوحه‌ی جنیان را بر امام حسین علیه السّلام شنیده اید ؟ گفت: آری ! هیچ آزاد و بنده ای را از قبیله‌ی نپرسی مگر که تو را ازین معنی خبر دهد . گفتم من دوست می‌دارم که از تو بشنوم آنچه تو خود از ایشان شنیده ای ، گفت: من از جنیّان شنودم که می‌گفتند: شعر مَسَحَ الرَّسُولُ جَبینُهُ فَلَهُ بَریقٌ فِی الخُدُود معنی آن است که حضرت رسول صلّی الله و آله پسود جبین او را، یعنی به دست شریف یا به روی مبارک پیشانی او را مسح فرمود، و بارقه‌ی نور جمال به واسطه‌ی آن لمس در رخسار مبارک او ظاهر و باهر بود. شعر اَبَواهُ مِن عُلیا قریش وَ جَدُهُ خَیرُالجُدود پدر و مادر او یعنی علی و فاطمه از بزرگان قبیله‌ی قریش بودند، و جد او یعنی حضرت رسالت صلوات الله علیه بهترین اجداد بلکه شرف آباء و فخر اولاد بود . القصّه اهل غاضریه ابدان شهدا را تجهیز نموده، بر ایشان نماز گزاردند، و در همان حرب گاه دفن کردند، و عمر سعد چون به یک فرسخی کوفه رسید، سر امام حسین علیه السّلام را نزد وی آورده بودند . پس سر آن سرور را با سرهای دیگر بر نیزه کرده، روی به کوفه نهاد . نساء و جواری امام حسین را در محملها نشانده می‌بردند . (همان منبع، 485-482 ) 2-2-12. خبر «ابن لهیعه» درباره سر مقدس! «ابن لهیعه» و دیگری حدیثی برای ما روایت کرده که ما به مقدار احتیاج خود از آن نقل می‌کنیم، او گوید: «من در بیت الحرام مشغول طواف بودم، ناگهان مردی را دیدم که می‌گفت: پرودرگارا! مرا ببخش، هر چند می‌دانم از گناهی که مرتکب شده ام، نخواهی گذشت! به او گفتم: ای بنده خدا! از خدا بترس و چنین سخن مگوی! که اگر گناهان تو به شماره دانه‌های باران و برگ درختان هم باشد، خداوند تو را ببخشاید، و او آمرزده مهربان است. به من گفت: نزدیک بیا تا ماجرای خود را بگویم. نزدیک او رفتم، گفت: من یکی از پنجاه نفری بودم که همراه سر حسین(ع) به شام فرستاده شدیم، و ما را عادت چنین بود که چون در منطقه ای فرود می‌آمدیم، سر مقدس را در تابوت (صندوقی) می‌نهادیم و در اطراف آن نشسته و شراب می‌خوردیم؟! یکی از شب ها، همراهان من شراب نوشیدند و مست شدند، ولی من آن شب شراب ننوشیدم، وقتی تاریکی شب همه جا را فرا گرفت و نیمه شب فرا رسید، نور شدیدی را مشاهده کردم و ناگهان درهای آسمان گشوده شد! و حضرت آدم و نوح و ابراهیم و اسماعیل و اسحاق و پیامبران محمد(ص) و جبرئیل امین با گروهی از فرشتگان به زمین آمدند.جبرئیل نزدیک تابوت آمد و سر مقدس امام را بیرون آورد و در آغوش گرفت و بوسید، سپس پیامبران نیز چنین کردند، رسول خدا(ص) بر بالین سر بریده گریه کرد و پیامبران به او تسلیت گفتند. جبرئیل عرض کرد: ای محمد! خدای تعالی به من امر فرمود که هر چه درباره امتت بفرمایی اطاعت کنم، اگر دستور دهی زمین را بر آنها به لرزه در آوردم و بلندی‌های آن را پست سازم و همه چیز را به رو در افکنم، چنان که با قوم لوط چنین نمودم. پیامبر (ص) فرمود: «نه، ای جبرئیل! زیرا من با ایشان موقف و ایستگاهی به پیشگاه الهی در روز قیامت دارم که آن جا به حسابشان خواهم رسید». سپس فرشتگان به سوی ما هجوم آوردند تا ما را بکشند. من فریاد زدم: الامان، ای رسول خدا!پیامبر (ص) فرمود: «برو که خدا تو را نیامرزد». ( سید بن طاووس، 1377 ،227-225) در شواهد از زید بن ارقم نقل کرده که چون سر شاهزاده علیه السّلام را در کوچه‌های کوفه می‌گردانیدند، من بر غرفه‌ی خانه‌ی خود بودم . چون در برابر من رسید از سر وی شنیدم که می‌خواند: اَم حَسِبتَ اِنَّ اَصحابُ الکَهفِ وَ الرَّقیمِ کانوُا مِن اَیاتِنا عَجَباً، از هیبت این حال مو بر اعضای من برخاست . ندا کردم که والله که این سرّی است یابن رسول الله ! امر تو عجبتر است، و عجیب تر عزیزی دیگر فرموده که چون سرها را به درِ کوشک پسر زیاد رسانیدند از نیزه ها فرو می‌گرفتند . من نزدیک سر امام حسین علیه السّلام بودم . دیدم که لب مبارکش می‌جنبید . گوش فرا داشتم، این آیت تلاوت می‌فرمود که: وَلا تَحسبنّ الله غافِلاً عَمّا یَعمَلُ الظّالِموُن. امّا چون سرها را به مجلس پسر زیاد بیاوردند، دیگر باره سر امام حسین برداشت و در روی و موی او می‌نگرید، لرزه بر دستهای وی افتاد، چنانکه سر را نگاه نتوانست داشت، بر روی ران خود نهاد، و از آن سر نوری می‌تافت بر مثال ماه شب چهارده، و از گیسوی مشکینش رایحه ای به مشام می‌رسید خوشتر از غالیه، و گوییا حضرت امیر قاسم انوار قدّس سره اشارت بدین معنی کرده . بیت بوی جان می‌آید از باد صبا این بو چه بو است مشک را این حد نباشد نکهت گیسوی اوست ابوالمفاخر آورده که چون پسر زیاد سر امام حسین علیه السّلام را بر ران خود نهاد، قطره ای خون بر قبای وی افتاد، و قبا و جبّه و پیراهن و ازار وی را سوراخ کرده به گوشت ران وی رسید و از طرفی دیگر بیرون آمد، و رخت و تخت را سوراخ کرده، بر روی زمین رسید و غایب شد ؛ و آن سوراخ در ران او بماند هر چند علاج کردند به نشد، و از زخم او نَتَنی عظیم ظاهر گشت، چنانچه هیچ شامّه را تحمّل شنیدن آن نبودی، و پیوسته نافه‌ی مشک بر آن سوراخ بستی، و با وجود آن رایحه کریحه آن زخم بر بوی مشک غالب آمدی، و به همین بلا مبتلا می‌بود تا به قتل رسید . ( واعظ کاشفی، 1390، 487 ) 2-2-13. میگساری در کنار سر مقدس! در کتاب «تذییل» محمد بن نجار که شیخ المحدثین بغداد بود، دیدم در حالات علی بن نصر شبوکی این حدیث را با زیادتی نقل کرده است. راوی گوید: وقتی حسین بن علی(ع) کشته شد و سر مبارکش را برداشتند، دور هم نشسته و شراب خواری نمودند، همان طور که سر را دست به دست می‌دادند، دیدند دستی آمد و با قلمی آهنی این شعر را بر روی دیوار نوشت: «آیا امتی که حسین را کشتند امید شفاعت جد او را در روز قیامت دارند». وقتی این صحنه را دیده و این شعر را شنیدند، سر مقدس را ترک کرده و پا به فرار گذاشتند ( و سپس باز گشتند). ( سید بن طاووس، 1377 ،227)در روایت آمده که چون موصلیان لشکر شمر را نگذاشتند که به شهر موصل در آیند، و ایشان را در بیرون شهر فرود آوردند، روز دیگر ایشان از بالای شهر موصل روی به نصیبین آوردند، و به منصور بن الیاس که امیرآنجا بود کس فرستادند تا شهر را بیاراست . چون او شهر را بیاراست و همین که لشکر به شهر در آمدند، به قدرت الهی از ابر قهر و غضب پادشاهی برقی پدید آمد که یک نیمه‌ی شهر را بسوخت . مردمان به هم بر آمدند و خجل زده گرد آن لشکر نگشتند ؛ و ایشان از آنجا به شهر دیگر که رئیس آنجا سلمان ابن یوسف بود توجّه نمودند . و سلمان را دو برادر بود . یکی در جنگ صفیّن به دست مرتضی علی علیه آلسّلام به قتل رسیده بود، و یکی دیگر با این برادر در حکومت شریک بود، و یک دروازه‌ی شهر تعلّق به وی می‌داشت، و او را داعیه بود که سرها را از دروازه‌ی خود به شهر در آورد . سلمان می‌خواست که از دروازه‌ی او به شهر در آیند . میان برادران جنگ شد و سلمان کشته گشته، فتنه و غوغا پدید آمد . لشکر شمر از آنجا سراسیمه گشته رو به حلب نهادند، و در حوالی حلب کوهی بود و بر بالای آن کوه دیهی آبادان با حصاری مستحکم و آن را معموره گفتندی، و گویند حالا نیز معمور است، و در آنجا کوتوالی بود، نام او عزیز بن هارون، و اهل آن حصار با مهتر ایشان همه یهودی بودند و حریر می‌بافتند، و جامه‌های ایشان در حجاز و عراق و شام به نازکی و خوبی مشهور بود . چون به آنجا رسیدند، در پای کوه که آب و علف بسیار داشت فرود آمدند . چون شب در آمد، در خدمت شهربانو کنیزکی بود به غایت زیبا روی، و او را شیرین گفتندی، و در لطافت شیرین زمان بود، و در ملاحت لیلی دوران . بیت دو شکر چون عقیق آب داد ه دو گیسو چون کمند تاب داده پیش شهربانو آمد و آغاز گریستن کرد و گریه‌ی او را سبب آن بود که شهربانو را در آن روز که به مدینه آوردند، صد کنیزک با او همراه بود . آن شب که به تشریف زفاف امام حسین علیه السّلام مشرّف گشت، پنجاه کنیزک را آزاد کرد، و چون امام زین العابدین متولّد شد، چهل کنیزک دیگر را خط آزادی بداد و با وی ده کنیزک ماند . در میان ایشان این شیرین به حسن یکتا و به جمال بی همتا بود . روزی شیرین به خانه در آمد و شاهزاده با شهربانو نشسته بودند، امام حسین علیه السّلام در شیرین نگریست و با شهر بانو به مطایبه گفت: شیرین عجب رویی افروخته دارد . شهربانو گمان برد که امام حسین را با وی میلی پدید آمده . گفت: یابن رسول الله ! او را به تو بخشیدم . امام حسین دریافت که شهربانو چه گمان برده است . فی الحال گفت: من هم او را آزاد کردم. شهربانو برجست و سر عیبه‌ی جامه‌ی خود بگشاد و خلعتی نفیس قیمتی در شیرین پوشاند . امام حسین گفت: تو چندین کنیزکان آزاد کردی، هیچکدام را مثل این جامه نپوشاندی . شهربانو گفت: ای سیّد ! آنها آزاد کرده‌ی من بودند و شیرین آزاد کرده‌ی تست . پس میان ایشان فرقی باید امام حسین علیه السّلام او را دعا گفت، و شیرین همچنان در ملازمت شهربانو به سر می‌برد تا درین شب که در پای کوه منزل گرفتند، شیرین در حال شهربانو نگریست که جامه ای فراخور [ حال ] خود پوشیده بود . به یادش آمد از آن جامه‌ی مرصّع که در نظر شاهزاده در وی پوشانیده بود . گریه بر وی افتاد و از شهربانو اجازت طلبید که بدان دیه رود، غرضش آنکه اندک پیرایه ای که با وی مانده بود بفروشد و به بهای آن از جامه هایی که درآن دیه می‌بافتند بخرد و برای شهربانو بیاورد . امّا چون شیرین دستوری خواست که بدان دیه رود، شهربانو گفت: تو آزادی، کسی تو را نگاه نمی‌دارد و به اسیری نمی‌گیرد . هر جا که خواهی برو . شیرین برخاست و به کوه بالا رفته بر درِ حصار آمد . در بسته بود و پاسی از شب گذشته بود . در را فرو کوفت . عزیزبن هرون واقعه ای دیده بود و در پس حصار آمده انتظار می‌برد . آواز داد که ای کوبنده‌ی در، شیرین تویی ؟ گفت آری . در حال در بگشاد و بر او سلام کرد، و او را به سرای خود برده، به تعظیم تمام بنشاند . شیرین عزیز را پرسید که نام مرا چگونه دانستی ؟ گفت: اوّل شب به خواب شدم، موسی و هارون علی نبینّا و علیهما السّلام را به خواب دیدم . سرها و رویها برهنه و آب از دیده ریزان و آه زنان و اثر تعزیت بر ایشان پیدا و علامت مصیبت از صفحه‌ی حال ایشان هویدا، گفتم: ای سیّدان بنی اسرائیل و برگزیدگاه ربّ جلیل ! شما را چه رسیده است و سر و پای شما چون مصیبت زدگان برهنه از بهر چیست ؟ و این آه و ناله شما برای کیست ؟ گفتند: تو ندانسته ای که سبط پیغمبر آخر الزّمان محمّد مصطفی را صلّی الله علیه و آله به ظلم بکشتند، و اکنون سر او و شهدا را با اهل بیتش به شام می‌برند، و امشب در زیر این کوه فرود آمده اند . من گفتم: شما محمّد را می‌شناسید و بدو اعتقاد دارید؟ ایشان گفتند: ای عزیز ! چگونه نشناسیم ! او پیغمبر بحقّ است و حق سبحانه از ما درباره‌ی او پیمان فرا گرفته است، و ما به وی [ گرویده و ] ایمان آورده ایم، هر که به او نگرود و او را راستگوی نداند جای او دوزخ است، و ما همه پیغمبران از وی بیزار باشیم . من گفتم: مرا نشانه ای پیدا کنید و علامتی بنمایید که یقین من بیفزاید و در این کار درِ فتوحی بر من بگشاید . گفتند: برخیز و برو تا به درِ قلعه، چون آنجا رسی کنیزکی شیرین نام که آزاد کرده‌ی امام حسین است به دروازه خواهد رسید و حلقه بر در خواهد زد، نام او شیرین است . متابعت وی کن که او زوجه‌ی تو خواهد بود، و به دین اسلام در آی و نزد سر امام حسین رو و سر آن سرور را از ما سلام برسان که جواب خواهی شنید . پس من از خواب در آمدم و فی الحال برخاسته به در قلعه آمدم، و تو در فرو کوفتی . بدین واقع دانستم که نام تو شیرین است . چون مرا گفتند که تو حلال من خواهی بود رضا می‌دهی که زوجه‌ی من باشی ؟ گفت: روا باشد، به شرط آنکه مسلمان شوی، و شهربانو اجازت فرماید . پس شیرین بازگشت و به خدمت شهربانو آمده، تمام قصّه به عرض رسانید . شهر بانو از آن واقعه متحّیر شد و با بنات و اخوات امام حسین علیه السّلام باز گفت . همه متعّجب گشتند . امّا چون خورشید جهان آرا موسی وار با یدِ بیضا از سر کوه طلوع نموده، معموره‌ی عالم را روشن گردانید . بیت از طرف کوه شرق گشت هویدا رایت بیضا نمود چون کف موسی عزیز بیامد و هزار درم رشوت به موکلاّن داد تا دستوری دادند که در حقّ اهل بیت خدمتی به جای آرد پس چون دستوری یافت در آمد، و برای هر یک از خواتین حجرات عصمت و طهارت جامه ای قیمتی بیاورد، و هزار دینار پیش امام زین العابدین آورد و بر دست وی به شرف اسلام مشرّف گشت، و نزد سرِ شاهزاده آمد و گفت: ای سیّد سرور ! سلام موسی و هارون بر شما آورده ام ! از سر امام حسین علیه السلام آواز آمد که سلام خدای بر ایشان باد . عزیز گفت: ای سیّد ! خدمتی بفرمای که مرا رضای حق سبحانه حاصل آید . شاهزاده فرمود که آنچه لایق بود به جای آوردی . چون اسلام قبول کردی خدا و رسول از تو خشنود شدند، و چون در حقّ اهل بیت من احسان نمودی، جدّ و پدر و برادرم از تو راضی گشتند، و چون سلام آن دو پیغمبر همام به من آوردی رضای من دریافتی، و روز قیامت در میان اهل ما محشور خواهی شد . آنگه شهربانو شیرین را گفت: اگر رضای دل من خواهی، عزیز را به شوهری قبول کن . پس او را به عقد عزیز در آوردند و جمیع اهل قلعه مسلمان گشتند . بیت سایه‌ی آل نبی چون بر سرِ ایشان فتاد در زمان هر ذرّه ای خورشید عالمتاب شد ( واعظ کاشفی، 1390، 495-492 ) راوی گوید که اول روز بود که سرها را به دروازه در آوردند ؛ از بسیاری مردم که به نظاره و تماشا بیرون آمده بودند، نماز دیگر به کوشک یزید رسیدند . یزید فرموده بود تا کوشک وی را بیاراستند و پرده‌های زنبوری در آویخته و تختی از ساج و عاج موصل گردانیده، به زر و جواهر مُکَلَل ساخته در یک صُفّه نهاده اند، و دیبای رومی و ششتری بر وی افگنده و کرسیها بر حوالی تخت وضع کرده، و امرای شام بعضی نشسته برخی ایستاده، چون شمر با آن دو امیر دیگر برسید، حکم شد که در آیند و سرها و اهل بیت را در آورند . چون اهل بیت را در آوردند و ایشان را در یک صفّه‌ی کوشک جای دادند و پرده ای از پیش صفّه در آویختند، و سرها را در آورده در پیش تخت بداشتند ؛ یزید سر یک یک را می‌دید و احوال صاحب آن سر می‌پرسید تا بر تمام سرهای سروران دین اطلّاع یافت ؛ بعد از آن گفت: سر امام حسین بیاورید . شمر مردی غدّار و پر حیله بود، سر شاهزاده را به بشیر بن مالک داد تا پیش برد، و با او گفت: رجزی بخوان و به قتل شاهزاده مباهات کن، و از یزید صله‌ی نیکو طلب . غرض شمر آن بود تا مزاج یزید را درباره‌ی قاتلان امام حسین معلوم کند . بشیر سر مبارک آن حضرت پیش تخت یزید برد و این رجز آغاز کرد . شعر اِملأ رِکابی فِضَّةٌ وَ ذَهَب پر کن چهار پایان مرا از زر و نقره ؛ اِنّی قَتَلتُ المَلِکِ المُحَجّباً، به جهت آنکه من بکشتم پادشاهی بزرگوار، قُتِلتُ خَیرُالنّاس اُمّا و اَبا، بکشتم کسی را که بهترین مردمان بود هم از جهت مادر و هم از جهت پدر ؛ و بیتی چند دیگر که مشتمل بر شرف نسب و کثرت حسب امام حسین بود فرو خواند . یزید از این سخن در خشم شده گفت: اگر می‌دانستی که امام حسین بدین صفات موصوف بود و بدین نعوت منعوت است چرا او را کشتی ؟! والله که هیچ چیز از من به تو نرسد بلکه تو را بدو رسانم ؛ آنگاه فرمود تا وی را بیرون کوشک برده گردنش بزدند؛ و این بشیر از آن ده تن بود که برقتل امام حسین اتّفاق کرده بودند . و در بعضی کتب مذکور است که این صورت در مجلس ابن زیاد واقع شده، والله اعلم . پس یزید رو به امرای کوفه کرد که حسین را چگونه کشتید ؟ زحر بن قیس و به روایتی شمر ذی الجوشن آغاز تکّلم کرده گفت: این شخص با چند تن از اقربا و و شیعه‌ی خویش به کربلا فرود آمده بود ؛ با لشکری گران متوجه او شدیم و چندانکه او را بیعت تو و متابعت پسر زیاد خواندیم اجابت نکرد ؛ ما بر او حمله کردیم و به اندک مدّتی دمار از وی و لشکر وی بر آوردیم، و سرهای ایشان را بریدیم . و تن‌های ایشان بر خاک افکندیم، و حالا اجساد ایشان در آن صحرا افتاده است، و جامه‌های ایشان به خاک و خون آلوده . یزید زمانی نیک سر در پیش افگنده، هیچ نگفت ؛ و بعد از آن طشتی زرین طلبیده فرمود تا سر مبارک امام حسین را در آن طشت نهاده پیش وی بردند . چوبی بر دست گرفته اشارت به ثنایای امام حسین می‌کرد و می‌گفت: حسین بن علی چه لب و دندان نیکو داشته . یکی از حضار مجلس بانگ بر یزید زد که دور دار چوب را از این ثنا یا که بارها دیده ام که رسول خدا بوسه براین دندانها و براین لبها نهاده است . بیت آن لب که بوسه داد برو بارها رسول سویش به چوب کردن اشارت کجا رواست و آن سر که بر کنار نبی داشتی وطن در طشت زر نهاده به پیش تو کی سزاست ( همان منبع، 506-505 ) 2-2-14. نوحه جنیان بر حسین! از «ابی جناب کلبی» روایت شده که گفت: گچ کارها به من گفتند: ما در شب به صحرای کنار قتلگاه حسین(ع) می‌رفتیم و می‌شنیدیم که جنیان برای او نوحه می‌کردند و می‌گفتند:« رسول خدا (ص) پیشانی او را مسح کرد،از این رو برگونه هایش درخششی خاص دارد. پدر و مادرش از بزرگان قریش و جدش بهترین جدها است». ( سید بن طاووس، 1377 ،257) 2-2-15. سوگواری اهل بیت روز به آخر رسیده بود . (یزید ) امر فرمود که بعضی از زنان را بیارید تا سخن گویم . ام کلثوم و زینب و امام زین العابدین پیش آمدند . زینب را که چشم بر سرِ برادر افتاد، فریاد برداشت که، وا جَداهُ وا مُحَمَّداه ! پس روی به یزید کرد که هیچ می‌دانی که چه می‌کنی ؟ زنان خود را در پس پرده نشانده ای و دختران رسول خدا را در پیش خلق بداشته ای . ندانم که در وقت بازخواست از عهده‌ی این عمل ناپسندیده چون بیرون خواهی آمد ؟ یزید بر خود بلرزید و پرسید این چه کس است ؟ گفتند: خواهر امام حسین، دختر فاطمه‌ی زهرا [ است که زینب نام دارد ] . ناگاه امّ کلثوم بر پای خاست و گفت: ای یزید ! اجازت ده تا سر برادرم را بردارم و دیدار باز پسین وی ببینم، دستوری یافت . در جَست و سر امام حسین را در بر رفت و لب خود را بر لب وی نهاد و بیهوش شد . پس سر بر آورد و گفت: ای یزید ! امید می‌دارم که در این دنیا راحت نبینی ؛ چنانچه ما را در رنج افگندی ! یزید گفت: این زن دراز زبان هم خواهر حسین است ؟ گفتند: آری، این امّ کلثوم است . گفت: ای امّ کلثوم ! چون دیدی که خدای تعالی ظنّ شما را به دروغ کرد و آنچه بر ما فکر کرده بودید بر شما واقع شد ؟! امّ کلثوم گفت: که خدای تعالی منافقان را دروغ گوی خوانده که: اِنَّ المَنافِقینَ لَکاذِبُون، و بر ایشان لعنت کرده و وعده‌ی عذاب فرموده که: وَ یُعَذِبَ المَنافِقینَ وَ المُنافِقات . و بحمد الله که اهل بیت پیغمبران از کذب و نفاق مبرّا و معرّااند . یزید رو از وی بگردانیده توجّه به زین العابدین کرد و گفت: این کودک کیست ؟ گفتند: علی بن الحسین است . گفت من شنیدم که علی بن الحسین کشته شد . گفتند: وی را سه پسر بود: علی اکبر و علی اصغر کشته شدند، و این علی اوسط بیمار بود . او را گرفته آوردیم . یزید گفت: ای صبی ! تو می‌دانی که پدر تو خواست که منبرها خطبه به نام او کنند و مسند خلافت مقام او بود . شکر خدای را که به مقصود نرسید . امام زین العابدین علیه السّلام گفت: ای یزید ! این منبرها پدران ما نهاده اند یا پدران تو ؟ خلافت از پدران ما زیبا بود که در راه دین جهاد کردند یا از پدران تو که به درگاه الهی شرک می‌آوردند . ای یزید ! مهمّ ما وتو در قیامت پرسیده خواهد شد . وَ سَیَعلَمُ الّذینَ ظَلَموا ایّ مُنقَلِبٍ یَنقَلِبُون . بیت روزی که اندرو جگر از هول خون بود حکّام را لوای امل سرنگون بود تو از برای دنیی دون داده دین به باد اندیشه کن که حال تو آن روز چون بود یزید از این سخنان در غضب شده سرهنگی را گفت: این را بیرون ببر و سرش بردار و پیش من آر ! سرهنگ دست علی بن الحسین را بگرفت . امّ کلثوم برجست و هر دو دست در وی زد و گفت: ای پسر زاده‌ی هند ! دست از این کودک بدار، والله که هیچکس نمانده است که دختران محمّد صلّی الله و آله را محرم باشد الّا این کودک . پس این بیت انشا کرد: اُنادیکَ یا جَدّاهُ یا خَیرَ مُرسَلٍ حُسَینُکَ مَقتٌولٌ وَ نَسلُکَ ضایع چون یزید این بیت استماع کرد لرزه بر اعضای ناپاک وی افتاد . بفرمود تا دست از وی بداشتند و نزدیک خودش خواند و در پهلوی پسر خودش بنشاند . گفت یا علی ! پسر من در سن به تو نزدیک است . توانی با وی کشتی گیری . امام زین العابدین فرمود کار کشتی سهل است، هر یکی را کاردی بده تا در حضور تو محاربه کنیم . هر که غالب آید مغلوب را بکشد و تو تماشا کنی . راوی گوید که در این محل نقاره‌ی شام فرو کوفتند ؛ پس پسر یزید گفت: ای پسر حسین ! این نوبت پدر من است، نوبت پدر تو کجاست ؟ امام زین العابدین علیه السّلام فرمود که زمانی تأمل کن تا جواب تو باز دهم ؛ و چون آواز نقاره فرو نشست، مؤذّن آغاز بانگ نماز کرد . امام زین العابدین گفت: ای پسر یزید ! اینک نوبت جدّ و پدر من است که می‌نوازند، تو به نوبت پنج روزه‌ی پدر خود غرّه مشو که در این سرای فانی هر کس پنج روزه نوبت اوست . امّا نوبت دولت ما تا قیام قیامت باقی است . و در دارالضّرب امامت سکّة سعادت به نام ما خواهد زد، و بر منابر عزّت و کرامت خطبة فضیلت به نام ما خواهند خواند . بیت تا دور روزگار بود دور دور ماست تا نام کاینات بود نام نام ماست پسر یزید خاموش شد، و حاضران از فصاحت شاهزاده‌ی زمین و زمان متعجّب ماندند، و میان یزید و امام زین العابدین علیه السّلام مباحثات بسیار واقع شد، چنانچه ذکر آن به تطویل می‌انجامد . القصّه سخن به جایی رسید که شاهزاده گفت: ای یزید ! جبرئیل در خانه‌ی ما فرود آمد یا در خانه‌ی شما ؟ آیت تطهیر در حقّ ما نازل شد یا در حقّ شما، و کریمة مودّت ذی القربی در باره‌ی ماست یا درباره‌ی شما ؟! همچنین می‌گفت تا رعشه بر یزید افتاد و هیبتی از این سخنان بر وی طاری شد . گفت: یابن الحسین ! از من حاجتی خواه تا روا کنم . گفت: قاتل پدرم را به من ده تا بکشم ! یزید سرداران کوفه را طلبید و گفت: حسین را که کشت ؟ گفتند: خولی بن یزید . یزید بفرمود تا او را حاضر کردند و پرسید که حسین را تو کشتی ؟ [ چون ] خولی سیاست بشیر بن مالک را دیده بود استبعاد نموده گفت: حاشا مرا با کشتن حسین چکار است ! گفت: پس که کشت ؟ گفتند سنان بن انس ! او را آواز دادند . پرسید که حسین را تو کشتی ؟ گفت: نی و لعنت خدا بر قاتلان حسین باد . یزید تند شد و گفت: پس او را که کشته است ؟ گفتند شمرذی الجوشن . کس فرستاد تا شمر را آوردند . پرسید که امام حسین را تو کشتی ؟ گفت: معاذالله ! یزید گفت: همه‌ی مردمان متّفق اند بر این که او را تو کشته ای . گفت: اینان دروغ می‌گویند . غضب بر یزید مستولی شده پرسید که پس مرد را که کشته است ؟! شمر گفت: من راست بگویم [ که حسین را که کشته است ]؟ آن کس که قبایل عرب را جمع کرد و درِ بیت المال بگشود و لشکر را اسپ و سلاح و نفقه و خلعت داده و گفت: بروید با حسین حرب کنید . یزید را انفعالی عظیم دست داده گفت: برخیزید که لعنت خدای و ملایکه بر شما باد . آنگه روی به امام زین العابدین علیه السّلام کرد و گفت: حاجتی دیگر طلب کن . گفت: سرِ پدرم را به من ده با سرهای دیگر تا ببرم و بر تنهای ایشان ملحق سازم . گفت: این حاجت رواست . حاجتی دیگر خواه . گفت: مرا با اهل بیت من اجازت فرمای تا به مدینه رویم و بر سرِ روضة جدّ بزرگوار خود صلوات الله و سلامه علیه، به طاعت و عبادت مشغول گردیم . گفت: این مراد هم حاصل است . آرزوی دیگر در خواه . گفت: فردا روز آدینه است، مرا اجازت فرمای تا بر سرِ منبر روم و خطبه بخوانم یزید گفت: این آرزویت برآرم، و خطابت فردا با تو گذارم . امّا چون روز دیگر شد، یزید از وعده‌ی خطابت امام زین العابدین علیه السّلام پشیمان شده، خطیب فصیح شامی را مقرّر کرد که خطبه بخواند . منادی کردند که همه کس به مسجد جمعه حاضر آیند . چون مردم به نماز آدینه حاضر شدند، خطیب بر سرِ منبر رفته زبان به ستایش آل ابوسفیان بگشود و در مذمّتِ آل ابی طالب مبالغه‌ی بسیار نمود و بُطلان امام حسین را بیان کرد، و حقیّت و اولویّت یزید را عیان گردانید . امام زین العابدین علیه السّلام بی طاقت شده خود را نگاه نتوانست داشت و آواز داد که: یا شامی بِئسٍّ خَطیبُ القَومِ اَنتَ . ای مرد شامی بد خطیبی تو مر این قوم را، و رضای مخلوق را بر سخط خالق اختیار می‌کنی، و دین را به دنیای دون بدل کرده ای. پس رو به یزید کرد که به وعده ای که مرا داده ای وفا کن، و وام عهدی که بسته ای از ذمّه‌ی خویش ادا کن و اجازت ده تا بر منبر روم، و چنان خطبه ای که رضای خدا و رسول بدان باز بسته باشد . بخوانم و کلماتی که مستمعان مست معانی آن گشته مثاب و مأجور شوند ادا کنم . یزید گفت بر منبر رفتن حاجت نیست، هم اینجا بر پای ایستاده سخنی که خواهی بگوی . اهل دمشق به فغان آمدند و اشراف شام بر پای خاسته در خواست نمودند که می‌خواهیم که الفاظ و عبارات اهل حجاز بشنویم و ببینیم که فصاحت و بلاغت حجازیان تا چه مرتبه است ! یزید گفت: ای اهل شام ! این پسر از بنی هاشم است، و ایشان افصح عربند، نبادا که چون بر منبر رود آل ابوسفیان را تفضیح سازد، و بنی امیّه را سخنان ناسزا گوید . اکابر شام گفتند او خردسال است چه تواند گفت ؟ ما را هوس آن است که از جدّ خود سخنی نقل کند که در آن ما را موعظه و تذکّری بود . یزید التماس بزرگان را ردّ نتوانست کرد. اجازت داد و شاهزاده به بالای منبر بر آمد، و خطبه ای مشتمل بر حمد الهی و نعت حضرت رسالت پناهی صلوات الله و سلامه علیه ادا فرمود، بر وجهی که سهام اوهام و اذهان فصحای شیرین زبان به هدف تعریف آن نرسد، بصایر ضمایر بلغای زیبا بیان به اسرار توصیف آن راه نیاید . بدایع الفاظ دلگشایش چون روایع مسائل اهل دین و غوامض اهل بلاغت محتوی، و حقایق معانی جانفزایش مانند دقایق دلایل ارباب یقین بر لطایف براعت ارباب فصاحت مشتمل و منطوی . و بعد از حمد و صلوات موعظه ای فرمود که همه دلها از تأثیر آن نرم و مجموع دلها از شعلة تصّرف او گرم شد. پس از آنکه دیده ها اشکبار و دلها بی آرام و قرار شده بود، فرمود که ای اهل شام ! هر که مرا داند داند و هر که نداند بداند. منم پسر صاحب معراج و خداوند تاج و دَواج . منم فرزند راکب بُراق و افضل همه پیغمبران با تّفاق . منم پسر مسافر سفر سُبحانَ الَّذی اَسری، و محارم حریم: کانَ قابَ قَوسَینَ اَو اَدنی . منم پسر خطیب: فَاَوحی اِلی عَبدِه ما اَوحی ؛ و عندلیب گلشن: عَلَّمَهُ شَدیدُ القُوی . منم پسر خواجه‌ی یثرب و بطحا و صدر مسند اجتبا و اططفا، منم پسر حبیب حضرت اله، یعنی محمّد رسول الله صلوات الله و سلامه علیه ؛ منم پسر شهسوار مضمار: هَل اَتی، و شهریار تختگاه لا فَتی . منم پسر وَصّی وَفی بابُها، وَ مِفتاح خزانه ی: اَنا مَدینَةُ العِلمُ وَ عَلِیٌّ بابُها . منم پسر صاحب مَناصِب و مَظهَر العَجائِب وَ مَظهَرُ الغَرایب یعنی وصّی بحقّ و خلیفه مطلق امیرالمؤمنین علی بن ابی طالب . هر گاه که گفتی: اِنَّ أبن، غریو از خلق بر آوردی . بعد از تعریف جدّین، فرمود که منم پسر دختر خیرالمرسلین، سیّدة نساء العالمین . منم پسر گوهر درج: فاطِمَةُ بِضعَةُ مِنّی، و اختر برج: مَن اَذأها فَقَد أذانی ؛ منم پسر مادر سادات و منبع سعادات شفیعه‌ی عرصه عرصات، بتول عذرا یعنی فاطمه زهرا علیها سلام ؛ منم برادرزاده‌ی سبط رسول و قرّة العین بتول، امام مسموم محتحن، یعنی امیرالمؤمنین حسن علیه السّلام . منم فرزند شهید مظلوم و غریب مهموم، نور دیده‌ی مصطفی، و سرور سینه‌ی مرتضی، مبتلای میدان کرب و بلا، یعنی حسین شهید کربلا . درین محلّ خروش و فغان برخاست و از آواز گریستن مردم غریو در شهر دمشق افتاد . یزید از این غلغله بترسید و از بیم غوغای عام بر خویشتن بلرزید، و مؤذن را اشارت کرد تا بانگ نماز بگوید، و سخن بر امام زین العابدین منقطع گرداند . مؤذّن برخاست و گفت: الله اکبر . امام زین العابدین فرمود که: نَعَم لا شَیٌّ اَکبَرُ مِنه . مؤذن گفت: اَشهدُ انّ لا اِلهَ اِلَاّ الله . امام گفت: نَعَم شَهِدَ بِها لَحمی و شَعری وَ دَمی و بَشری . مؤذن گفت: اَشهَدُ أنّ محمّداً رَسول الله، امام زین العابدین علیه السّلام عمامه از سر برداشته نزد مؤذن افگند، و گیسوهای مشکین پریشان کرده گفت: ای مؤذن ! به حقّ این محمّد صلّی الله علیه و آله بر تو سوگند که یک زمان توقّف کردن . مؤذن خاموش گشت . شاهزاده روی به یزید آورد که ای پسر معاویه ! این رسول کریم جدّ تو بود یا جدّ من ؟ اگر گویی جدّ تو بوده، دروغ گویی و همه عالم دانند که دروغ گفتی ؛ و اگر گویی که جدِّ من بوده که علی بن الحسینم پس تو را چه چیز بر آن داشت که پدرم را که بهترین عترت بود بفرمودی تا شهید کردند . و مخدّرات سرا پرده‌ی عصمت و طهارت را چون اساری بَلَده به بَلَده بگردانیدی و مرا یتیم ساختی، و رخنه در دین جدّم انداختی، و با این همه می‌گویی که مسلمانم، و روی به قبله می‌آوری، و شرم نمی‌داری . پس دست بزد و گریبان جامه بدرید و گفت: ای مردمان ! هیچکس هست از شما که جدّ او پیغمبر بوده باشد غیر از من . فریاد از مردم بر آمد و گریستن بر اهل دمشق افتاد . و بعضی بیهوش شدند، و قیامتی در مسجد جامع پدید آمد . یزید بر پای خاست و بانگ بر مؤذن زد که قامت بگوی پس قامت گفته شد و نماز گزاردند، و مردم در غلغله آمدند و دمدمه در عوام افتاد . یزید تدبیری کرد که مردم را به اصلاح آرد، و مجمعی ساخته همه‌ی اکابر شام را طلبید و بفرمود تا شمر و امرای کوفه را حاضر کردند، و سخنان درشت در روی ایشان گفته، بر ایشان نفرین کرد و گفت: من از طاعت شما بر قتل حسین راضی نبودم، اگر او را زنده می‌آوردید من حقّ خدمت او به جای می‌آوردم . لعنت بر پسر مرجانه باد مه بر چنین امری اقدام نمود، و مرا در عراق و شام بدنام کرد . در تاریخ العالم آورده که یزید این سخنان به جهت آن بر زبان می‌راند که مردم بر قتله‌ی امام حسین علیه السّلام و اصحاب و اولاد او نفرین می‌کردند، و یزید را توبیخ و سرزنش می‌نمودند . ( واعظ کاشفی، 1390، 516-510) 2-2-16 . سوگواری امام زین العابدین(ع) روایت شده است که سرورمان امام زین العابدین(ع) – با وجود بردباری زاید الوصفی که داشت – در این مصیبت گریه‌های زیادی کرد و خیلی اندوهگین و نالان بود. از امام صادق(ع) روایت شده که فرمود:«امام زین العابدین(ع) برای پدر بزرگوارش چهل سال گریست! در حالی که روزهایش را روزه دار و شب هایش را به عبادت مشغول بود. هنگام افطار غلام حضرت غذا و آب آورد و مقابل آن جناب قرار داد و عرض کرد: سرورم، بفرمایید بخورید. حضرت فرمود:پسر پیامبر گرسنه و تشنه کشته شد، و آن قدر این جملات را تکرار می‌کرد و می‌گریست که غذا و آبش با اشک چشمش مخلوط می‌شد، و همواره به این حال بود تا به خداوند متعال پیوست». و غلام امام زین العابدین(ع) گوید: روزی آن حضرت به بیابان رفت، و من به دنبال او رفتم. دیدم آن بزرگوارروی سنگ‌های خشن سجده کرد. ایستادم و گریه و ناله او را می‌شنیدم، و شمردم که هزار بار در آن حال می‌فرمود:«لااله الا الله حقاً حقاً، لا اله الا الله تعبداً ورقاً، لا اله الا الله ایماناً و تصدیقاً و صدقاً». سپس سر از سجده برداشت و حال آن که محاسن و روی شریفش از اشک چشمش تر شده بود. عرض کردم: مولای من! آیا زمان آن نرسیده است که حزن و اندوهت پایان پذیرد و گریه ات کاهش یابد؟! حضرت به من فرمود: وای بر تو! «یعقوب بن اسحاق بن ابراهیم(ع) پیامبر و پیامبر زاده بود، او دوازده پسر داشت. خداوند سبحان یکی از آنها را از نظرش دور کرد، موی سرش از اندوه سفید شد و کمرش از باز سنگین غم خمید، و از گریه، دیدگانش نابینا شد، در صورتی که فرزندش (یوسف) در دنیا زنده بود. اما من خودم دیدم که پدر و برادر و هفده نفر از اهل بیتم کشته شده و بر روی خاک افتاده اند، پس چگونه اندوه من تمام شود و گریه ام کاهش یابد؟! ( سید بن طاووس، 273،1377-271 ) 2-2-17. در عقوبت قاتلان امام حسین علیه السّلام در کنزالغرایب آورده که مهتر و بهتر همه‌ی ماران در دوزخ ماری است که او را شدید گویند، هر روز هفتاد بار می‌لرزد و از او زهر فرو می‌ریزد، و حق سبحانه و تعالی می‌فرماید که ای شدید ! چه می‌خواهی ؟ می‌گوید: الهی عقوبت قاتلان امام حسین علیه السّلام را به من حواله کن تا زهرهای خود را بر ایشان ریزم ؛ و حق سبحانه با او می‌گوید که یا شدید ساکن شو که عقوبت ایشان حواله‌ی تست . همه را بیدریغ خواهی گزید، و در آن عقوبت محنتهای کلّی خواهند کشید . این خود عقوبات آخرت است که پایانی ندارد، و در دنیا نیز همه‌ی محاربان کوفه و شام که در آن معرکه حاضر بوده اند، از سپاهیان و نظارگیان و هرکه حاضر نبوده اما به قتل امام حسین شادی کرده، هر یک به بلای بزرگ و عذاب الیم مبتلا شده اند . در کنزالغرایب از امام سدی نقل کرده که یکی از خوارج نزد ما بود، و ما از قتله‌ی امام حسین سخن می‌گفتیم . شخصی از اهل مجلس گفت هیچکس شاد نگشت به کشتن امام حسین علیه السّلام الّا آنکه به بدترین مرگی بمرد . آن خارجی گفت: دروغ می‌گویید: یا اهل العراق من شاد گشتم به قتل وی، و مرا هیچ مکروهی نرسیده است . هنوز در مجمع ما بود که شراره ای از چراغ بجست و به قدرت الهی در ریش وی افتاد و آغاز سوختن کرد . آن کس برخاست و به سوی آب دویده خود را در جوی افگند، به هیچ وجه آن آتش فرو نشست، و در درون آب گوشت و پوست او می‌سوخت تا در میان آتش و آب بمرد . ( واعظ کاشفی، 1390، 524-523 ) ابوالمفاخر آورده که مردی را در طواف خانه‌ی کعبه دیدند، نقابی به روی فرو گذاشته و می‌گفت: خدایا ! مرا بیامرز، و دانم که نیامرزی ! سادات و مشایخ حرم گفتند: ای عزیز ! نومیدی از رحمت خدا کفر است، هر چند کسی را گناه بسیار و جرم و جنایت بیشمار بود، چون به درگاه حقّ رجوع کند و به توبه و انابه و زاری و ندامت پیش آید، امید آمرزش هست . تو چرا اظهار نا امیدی می‌کنی، و از نیامرزیدن حق خبر می‌دهی ؟ گقت: بیایید و قصّه‌ی من بشنوید تا بدانید که نومیدی من از چیست ! گفتند: بگوی تا بشنویم و حصّه‌ی عبرتی از قصّه‌ی تو برداریم . گفت: من در آن لشکر بودم که با حضرت امام حسین جنگ می‌کردند، و بعد از شهادت آن حضرت رفیق آن خیل که سرِ مبارک شاهزاده به شام می‌بردند شدم، و ما پنجاه کس بودیم که نگهبانی آن سرها می‌کردیم . آن مدابیر تیره‌ی ضمیر هر جا که فرود می‌آمدند سر شاهزاده را به میان می‌نهادند و گرداگرد آن حلقه زده خمر می‌خوردند، و من از دور در ایشان می‌نگریستم . شبی از شبها بر همان عادت خود بعد از شرب خمر مست شدند و بخفتند، و من در خواب نمی‌شدم . ناگاه آواز ناله و زاری شنیدم و کسی را نمی‌دیدم در اثنای این حال بالا نگریستم، چنان به نظر من در آمد که در آسمان بگشادند و معاینه دیدم که خیمه ای از نور فرود آمد و برابر سر امام حسین در هوا بایستاد، و سه تن با رویهای روحانی و بالاهای نورانی فرود آمده سر امام حسین علیه السّلام را زیارت کردند . مردی دیدم با جامه‌ی سبز و عمامه‌ی سفید بالای سر من ایستاده، پرسیدم اینها چه کسانند ؟ گفت: مقرّبان بارگاه صمدّیت اند: یکی جبرئیل است، دوم میکائیل، و دیگر اسرافیل . ناگاه جبرئیل علیه السّلام به زیر خیمه شد و گفت: اَنزِل یا صَفِی الله ! فرود آی ای آدم صفی دیدم که آدم و شیث و ادریس صَلَواتُ الرَّحمنِ عَلَیهِم فرود آمدند، و سر شاهزاده را زیارت کردند . باز یه زیر خیمه شد و گفت: اَنزِل یا نَجِیَّ الله ! دیدم که نوح و سام و یافث فرود آمدند . دیگر باره فرمود که اَنزِل یا کَلیمَ الله ! موسی علیه السّلام و هارون نزول نمودند . بار دیگر گفت: اَنزِل یا رُوحَ الله ! عیسی علیه السّلام و شمعون نازل شدند، و هر پیغمبر که فرود می‌آمد، سر مبارک شاهزاده حسین علیه السّلام را زیارت می‌کردند، و در آخر به زیر خیمه آمد و گفت: اَنزِل یا حَبیبَ الله ! حضرت مصطفی صلّی الله علیه و آله نزول اجلال ارزانی فرمود با بزرگان صحابه و اشراف اهل بیت چون امیر المؤمنین علی علیه السّلام و امام حسن و حمزه و جعفر طیّار علیهم السّلام . امّا چون رسول خدا از آن خیمه به زیر آمد، دیدم که سر امام حسین علیه السّلام حرکت کرده، هفتاد قدم پیشباز دوید، و پیشانی خود بر پشت پای آن حضرت نهاده، به آوازی بلند گفت: یا اَبَتاهُ ! یا جَدّاهُ ! ببین که از ستمگاران بی وفا و نابکاران با جور و جفا به من چه ها رسیده است ؟ سیّد عالم صلّی الله علیه و آله آن سر را برداشت و روی مبارک در روی وی می‌مالید و به گریه در آمد و همه انبیاء به مرافقت و موافقت آن حضرت می‌گریستند جبرئیل علیه السّلام پیش آمد و گفت: یا رَسُولُ الله ! اگر فرمایی با اهل کوفه و شام آن کنیم که با قوم لوط علیه السّلام کردیم . حضرت فرمود آن می‌خواهم که فردای قیامت بر ایشان خصمی کنم . جبرئیل علیه السّلام گفت: یا سَیِّدُالثَّقَلَین ! جمعی از ملائکه فرود آمده می‌گویند که ما را فرموده اند که این پنجاه تن را هلاک گردانیم . رسول علیه السّلام فرمود که بکنید آنچه که بدان مأمورید . آن فرشتگان حربه‌های آتشین داشتند، هر که را که حربه بروی زدندی، آتش در وی افتادی و بسوختی، تا چهل و نه کس سوخته شد . چون نوبت به من رسید، گفتم: اَلاَمان یا رَسولُ الله ! گفت: برو که لا غَفَراللهُ لَکَ، خدایت نیامرزاد، و من شک ندارم که سخن پیغمبر خلاف نیست . اهل حرم گفتند: چرا نقاب فرو گذاشته ای ؟ گفت: از هول آن واقعه هیأت من متغیّر شده است . پس به مباغه‌ی مردم نقاب برداشت . رویش چون روی خوک بود، و دندانهایش چون دندان گراز از دهن بیرون آمده . سادات و مشایخ حرم گفتند: دور شو از نزدیک ما تا شآمَتِ تو به حاضران نرسد . آن شخص نقاب فرو گذاشته از حرم بیرون رفت . و هنوز ده قدم از خارج حرم پا بیرون ننهاده بود که صاعقه ای از هوا در آمد و آن بدبخت ناپاک را پاک بسوخت . ( همان منبع، 527-525) 2-3 .پیشینه‌ی تحقیق از پژوهش‌ها و تحقیقاتی که در زمینۀ شعر عاشورایی صورت گرفته است، می‌توان از کتاب «شکوه شعر عاشورا» اثر محمدعلی مجاهدي، كتاب (حسين بن علي در آیینه‌ی شعر) نوشته‌ی سيد علی‌رضا حجازي ،كتاب شرح منظومه‌ی ظهر (نقد و تحليل شعرهاي عاشورايي از آغاز تا امروز) نوشته‌ی دكتر غلامرضا كافي نام برد . در مورد تاریخ و اعتقادات کتابهای شیخ جعفر شوشتری از مفیدترین و ارزندهترین کتابها است. مقاتل مورد اعتبار: «منتهی الامال»،«لهوف» و «ارشاد» میباشند. در کنار این کتاب ها میتوان به کتاب ارزنده «حماسه حسینی» شهید مطهری نیز اشاره نمود.در مورد تئاتر عاشورایی نیز چندین مقاله و کتاب نوشته پیام فروتن دیده می‌شود. فصل سوم: نسبت تاریخ عاشورا با مقاتل ( با اسناد از حماسه حسینی ) فصل سوم نسبت تاریخ عاشورا با مقاتل ( با استناد از حماسه حسینی ) مقدمه اگر کسی تاریخ عاشورا را بخواند، می‌بیند ارزنده ترین و مستند ترین و پرمنبع ترین تاریخهاست . ما احتیاجی به دروغ نداریم . آنقدر راست هست که همانها را اگر بگوییم کافی است . خطبه هایی که امام حسین در مکه ودر حجاز به طور کلی، در بین راه و در کربلا خوانده است، خطابه هایی که اصحابش خوانده اند، نامه هایی که میان ایشان و دیگران مبادله شده است، نامه هایی که میان خود دشمنان مبادله شده است، علاوه بر نقل کسانی که حاضر واقعه‌ی عاشورا بوده اند، چه از دشمنان چه از دوستان، همه‌ی اینها جزئیات این حادثه را روشن کرده است . سه چهار نفر از دوستان امام حسین بودند که جان به سلامت بیرون بردند . یکی از حاضرین وقعه شخص امام زین العابدین علیه السلام است . ایشان خودشان از حاضرین وقعه بودند . تمام جزئیات را از اول تا آخر شاهد بوده اند و همه‌ی قضایا را نقل کرده اند . نقطه‌ی ابهامی در تاریخ امام حسین وجود ندارد .( مطهری، 1377، 89 ) در اینجا باید یک پرسش را پاسخ دهیم و آن این که نویسندگان تواریخ مربوط به عاشورا چه کسانی و با چه گرایش‌های مذهبی بوده اند؟ امروزه سلفی ها که سنّیان متعصبی هستند، بر این باورند که منابع تاریخ اسلام را شیعیان تدوین کرده اند. این سخن را سنّیان متعصب قرن سوم و چهارم نیز مطرح کرده، بسیاری از مورّخان بنام قرون اولیه را شیعه می‌دانستند. آنچه در این باره می‌توان گفت این است که اصولا کاربرد تعبیر «شیعه» در باره این گروه ها می‌تواند دلایل مختلفی داشته باشد. عثمانی مذهب ها که سخت گیری مذهبی زیادی داشتند، روزگاری هر کسی را که تمایل جدی به امام علی(علیه السلام)داشت، شیعه معرفی می‌کردند. اگر فردی امام علی(علیه السلام) را بر عثمان مقدم می‌داشت، از نظر آنان یک شیعه به حساب می‌آمد. اگر شخصی امام علی(علیه السلام) را بر ابوبکر و عمر ترجیح می‌داد، حتی اگر آنان را قبول داشت، شیعه غالی و حتی رافضی شناخته می‌شد. طبعا جرم کسی که از اساس به مشروعیت خلفای اولیه باور نداشت، بسیار بیش از این بود! این افراد متعصّب که از قرن دوم تا چهارم، کتاب‌های رجالی را برای ارزیابی سند روایات تدوین می‌کردند، .( بخشی از کتابهای کهن در این باره عبارتند از: کتاب الکامل فی الضعفاء ابن عدی (م 365)، الجرح و التعدیل رازی (م 327) التاریخ الکبیر بخاری الضعفاء عقیلی، تاریخ ابن معین، تاریخ ابی زرعه دمشقی، احوال الرجال جوزجانی (م 259) المجروحین ابن حبان (م 354) آثار متعدد دارقطنی (م 385) از جمله المؤتلف و المختلف او، و همچنین آثار متعدد خطیب بغدادی (م 463) از جمله تاریخ بغداد.) با همین نگاه، بسیاری از راویان عراقی را شیعه معرفی کردند و با ادعای آن که اینان از اهل اهواء بوده و بدعت گرا هستند، آنان را قدح می‌کردند. از همین جا بود که مورخان عراق که به تحولات عراق با دید بازتری می‌پرداختند و احیانا از زاویه یک عراقی که از شام و تسلط امویان متنفّر بودند، به تشیع متهم می‌شدند. در واقع، عثمانی ها مورخی را می‌پسندیدند که هیچ گونه اشکالی به صحابه پیامبر(صلی الله علیه وآله)وارد نکند; و طبعا از معاویه نیز به عنوان صحابی پیامبر(صلی الله علیه وآله) و خال المؤمنین ستایش کند. همچنین از نقل فضائل امام علی(علیه السلام) به ویژه فضائلی که برتری امام را نسبت به خلفا روشن می‌کند، خودداری ورزد. در غیر این صورت، او را متهم به تشیع می‌کردند. کافی بود یک راوی، خبری را که به نوعی قدح و نقد یک صحابی بود، نقل کند; در این صورت متهم به رافضی گری می‌شد. با این مقدمه می‌توان به این نکته پی برد که چرا نویسندگان سَلَفی از قدیم و جدید، موّرخان صدر اسلام را که تا اندازه ای با دیدی بازتر وقایع عراق دوره امویان را نقل می‌کنند، متهم به تشیع کرده اند. 3-1.درباره منابع تاریخ عاشورا از سوی دیگر، سخن گفتن در باره این که مورّخان به لحاظ مذهبی چه گرایش هایی داشته اند، صرف نظر از اتهامات وارد شده در منابع رجالی اهل حدیث، فوق العاده دشوار است. اگر بخواهیم در قالب‌های معمول و تعریف‌های شناخته شده از تشیع، تسنن، یا هر گرایش مذهبی دیگر، از گرایش‌های مذهبی این افراد سخن بگوییم، نخستین اشکال آن است که بسیاری از این قالب ها در طول زمان شکل گرفته و تطبیق آنها بر یک دوره تاریخی یا شخصی که در آن دوره بوده، کار دشواری است. دومین اشکال این است که علائم نقل شده از گرایش مذهبی، گاه به قدری مبهم است که با آنها نمی‌توان به طور قاطع در باره گرایش مذهبی مشخص یک فرد سخن گفت. به علاوه، و در واقع سومین مشکل آن که برخی از امور مثل محبّت اهل بیت(علیهم السلام)میان فرقه‌های مختلف مشترک است و به صرف وجود آنها در آثار یک مورّخ، نه شیعه می‌تواند مدعی شیعه بودن آن شخص بشود و نه سنی افراطی می‌تواند آن فرد را شیعه دانسته، آثارش را رد کند. به هر روی سخن گفتن در این باره دشوار است. می‌کوشیم تا بامروری مختصر بر زندگی آنها، در این باب وآثار آنان در باب امام حسین(علیه السلام)و گرایش مذهبی شان سخن بگوییم. در باره تشیع برخی اساسا تردیدی وجود ندارد. باید گفت، محدّثان که روی سند احادیث تکیه فراوانی داشتند، مورّخان را ـ که آنان را اخباری می‌خواندند ـ به عنوان راویان غیر قابل اعتماد می‌شناختند; چرا که شاهد بودند که اینان به هر روی بر آنند تا همه اخبار موجود، اعم از درست و نادرست را نقل کنند، کتاب هایشان را پرحجم کرده و جزئیات بیشتری را ارائه کنند. چنین روشی برای محدثی که فوق العاده به سند حدیث اهمیت می‌داد، قابل قبول نبود. این قاعده تقریبا کمتر استثنا داشت. ابن اسحاق، ابومخنف، مدائنی، و واقدی همه مشمول این نگاه محدّثان می‌شدند. در این میان، گهگاه مورّخی مانند ابن سعد که همبستگی فکری با اهل حدیث داشت، مورد تأیید قرار می‌گرفت. در میان مقتل‌های اصیل موجود که می‌توان با اعتماد کلی بر آنها به بررسی رویداد کربلا پرداخت، پنج مورد وجود دارد که قابل توجه است. این پنج مورد مربوط به قرن دوم تا اوائل قرن چهارم هجری است. در قرون بعد آنچه نگاشته شده، منهای مطالبی که به نوعی از این پنج مأخذ گرفته اند و همانها نیز نیاز به بررسی و نقد دارند، دشوار می‌توانند به عنوان منبع و مأخذ اولیه به حساب آیند. این پنج منبع عبارتند از: مقتل الحسین(علیه السلام)ابومخنف، ابن سعد، بلاذری، دینوری و ابن اعثم. در این میان آنچه طبری و شیخ مفید در الارشاد و ابوالفرج اصفهانی در مقاتل الطالبیین آورده اند، تقریبا برگرفته از ابومخنف است; همین طور آنچه خوارزمی در مقتل الحسین(علیه السلام)آورده، به طور عمده برگرفته از فتوح ابن اعثم است. گفتنی است که به رغم آن که گزارش ابومخنف نزدیک ترین گزارش به واقعه کربلاست، به هیچ روی کامل نیست. محتمل است که برخی مطالب آن را طبری تلخیص کرده باشد; اما گاه از متن یک داستان بر می‌آید که ناقص نقل شده و در مقایسه، آنچه را که بلاذری، دینوری و یا ابن سعد در انساب، اخبار الطوال یا طبقات آورده اند، کامل تر است. در میان آثار شیعه، شیخ مفید (م 413) در کتاب الارشاد بیشترین استفاده را از مقتل ابومخنف کرده است. این امر از تشابه نقلهای ایشان با آنچه در تاریخ طبری آمده است، قابل درک است. گرچه تفاوت هایی نیز دیده می‌شود که می‌تواند ناشی از استفاده شیخ مفید از متن اصلی مقتل ابومخنف باشد; چنان که محتمل است شیخ مفید با استفاده از مآخذ دیگر، جملاتی را بر متن نقلهای ابومخنف افزوده باشد. یک متن داستانی هم در باره حادثه کربلا به ابومخنف منسوب است که محققان در درستی آن تردید جدی دارند; چرا که اشکالات زیادی در آن وجود دارد. در این باره در مقدمه کتاب وقعة الطف توضیحاتی آمده و موارد تعارض آن با مقتل اصلیِ ابومخنف که طبری در کتاب خود جای داده، بیان شده است. به طور طبیعی مقایسه اخبار این متن با آنچه در متن اصلی ابومخنف آمده، نشان می‌دهد که یک نفر آن را به صورت داستانی و به احتمال برای مجالس تعزیت و سوگواری تحریر کرده و اطلاعاتی را بر آن افزوده است. 3-1-1.طبری و تاریخ عاشورا بی تردید کتاب تاریخ طبری، اثر پر حجم محمد بن جریر طبری (م 310) گرچه درست ترین تاریخ‌های تدوین شده از دوره اسلامی نیست، اما بزرگترین آنها است. در این کتاب با نگاهی وسیع به مجموعه تحولات تاریخ اسلامی در سه قرن نخست هجری (علاوه بر تاریخ انبیاء و ایران قبل از اسلام) پرداخته شده و روایاتی از منابع مختلف گردآوری شده است. هدف طبری جمع آوری روایات و نگهداری آن برای نسلهای بعد و واگذاری بررسی و تحقیق در آنها به دیگران بوده است.طبری در ذیل رخدادهای سال 60 و 61 هجری به بیان حوادثی که به عاشورا منجر شده پرداخته و در این باره از چندین مأخذ مهم استفاده کرده، و روایات ارجمندی را از گزند نابودی نجات داده است. در این که طبری سنی مذهب است، کمترین تردیدی نمی‌توان داشت; اما این منافات با آن ندارد که کتابی در باره طرق حدیث غدیر نوشته باشد; (طبری، 1374، 204: ج3) چیزی که خشم اهل حدیث را برانگیخته و به همین دلیل به او نسبت تشیع داده اند. این مطلبی است که ذهبی به صراحت بیان کرده و نوشته است که به خاطر تألیف این اثر، متهم به تشیع شده است. ذهبی می‌نویسد:وأَظُنّه بمثل جمع هذا الکتاب نُسِب الی التشیّع. (همان منبع، ص 218) مهم ترین بخش مقتلی که در تاریخ طبری آمده، مطالبی است که از کتاب مقتل الحسین(علیه السلام) ابومخنف برگرفته شده است. این متن را طبری از طریق هشام بن محمد بن سائب کلبی روایت کرده و به علاوه، از خود مقتل هشام کلبی هم بهره زیادی برده است. در واقع، هشام کتاب ابومخنف را همراه با اضافاتی که با اسناد خود داشته، به صورت کتابی درآورده که مورد استفاده کامل طبری قرار گرفته است; با اسنادی از این قبیل: قال هشام بن محمد عن أبی مخنف ... حدثت عن هشام عن أبی مخنف... (همان، ص 156) و در مواردی هم از هشام بن محمد بدون آن که از ابومخنف نقل کرده باشد. . (همان منبع، 206) طبری همچنین از آثار واقدی استفاده کرده است (قال محمد بن عمر، حدثنی شرحبیل بن ابی عون عن أبیه...) . با این همه، نمی‌توان گفت که بخش عمده مقتلی که در طبری آمده، از ابومخنف می‌باشد. مطالب نقل شده از مقتل الحسین(علیه السلام)ابومخنف در تاریخ طبری، تنها مطالبی است که از این مقتل باقی مانده و به احتمال در اصل کتاب اخبار دیگری هم بوده است که به خاطر مفقود شدن آن، امروزه در دسترس ما نیست. مجموعه بخش کربلای تاریخ الطبری تحت عنوان استشهاد الحسین با کوشش السید الجمیلی به ضمیمه رساله رأس الحسین ابن تیمیه به چاپ رسیده است. (مقصود حصین بن عبدالرحمن است که در طبری نیز روایاتی در مقتل از وی به نقل از همین سعد بن عبیده و افراد دیگر نقل شده است. بنگرید: (طبری، 1374، 393-391:) متن پارسی شده این بخش طبری به قلم بلعمی از روی نسخه ای که از قرن ششم برجای مانده به چاپ رسیده است .( بلاذری، 1375، 225 . طبری، 1374، 392: ) گفتنی است که همه مطالب طبری در بخش مقتل، از ابومخنف نیست; وی نقلهای مهمی از امام باقر علیه السلام به روایت عمّار دُهْنی دارد که وی گاه خبری را از این طریق نقل کرده و بعد به گفته خودش، مفصل تر از آن را از طریق ابومخنف نقل می‌کند.( دینوری، 1364، 260) 3-1-2.مقتل الحسین (علیه السلام ) امام طبرانی ابوالقاسم سلیمان بن احمد شامی طبرانی (260 ـ 360) از بزرگترین محدّثان قرن چهارم هجری است که دو اثر شگرف او با عنوان معجم اوسط و معجم الکبیر مجموعه ای عظیم از روایات را در خود جای داده است. کتابی که تحت عنوان مقتل الحسین(علیه السلام) با تحقیق محمد شجاع صیف الله . (کویت، دار الاوراد، 1992.) از وی به چاپ رسیده، مشتمل بر 148 روایت است که هر کدام به بخشی از زندگی امام حسین(علیه السلام)از فضائل تا رخدادهای کربلا اختصاص دارد. پیش از وی، مرحوم سید عبدالعزیز طباطبائی این بخش را در کتاب الحسین و السنة به چاپ رسانده بود. و همچنین بنگرید به مطالبی که ایشان در باره این کتاب در اهل البیت فی المکتبة العربیه( طباطبایی، 1374، 540 -539 ) نوشته است. طبعا این کتاب، کتاب مقتل به معنای معمول آن نیست، اما روایات آن می‌تواند گوشه ای از مسائل مربوط به عاشورا را روشن کند. بسیاری از نقلها، به تحولات غیر طبیعی که در پی شهادت امام حسین(علیه السلام)رخ داده، اختصاص یافته است. طبعا طرق این روایات، طرق اهل سنّت است و طبرانی هم به عنوان یک محدّث برجسته سنّی، شخصیتی شناخته شده می‌باشد. 3-1-3.آثار دیگری از قرن سوم و چهارم هجری بر خلاف انتظار در کتاب تاریخ الیقعوبی که بنا به شیعه بودن وی انتظار می‌رفت اطلاعات بیشتری در باره کربلا در اختیار ما بگذارد، تنها اندکی در این باره سخن گفته شده است. (یعقوبی، 1341، 245-243: 2) همین طور در کتاب الامامة و السیاسة نیز که اثری از قرن سوم یا اوائل قرن چهارم هجری است، چند صفحه ای بیشتر در این باره نیامده است. در این اخبار وی در باره ورود اسرا به شام و برخورد با یزید قابل توجه است. ( ابن قتیبه، 1388، 12: 2 ) صفحاتی چند هم در کتاب المحن محمد بن احمد بن تمیم التمیمی (م 333) در باره خبر شهادت امام حسین(علیه السلام) آمده است. ( تمیمی، 1384، 155 ـ 142) در این متن غلط‌های آشکاری وجود دارد که از آن جمله بکار بردن نام «شهر بن حوش» به جای شمر بن ذی الجوشن است. با این حال، جسته گریخته آگاهی هایی در آن یافت می‌شود; به ویژه اخباری که در باره آثار غیر طبیعی حادثه کربلا آمده، بسان آنچه در طبقات ابن سعد یا منابع دیگر آمده، فراوان است. نمونه آن پیدایش «حمره» در آسمان و برآمدن خون از زیر سنگهاست (همان منبع، 154 ـ 153) در البدء و التاریخ از مطهر بن طاهر مقدسی که در حدود سال 355 هجری تألیف شده،صفحاتی به رویدادکربلا اختصاص یافته است.( مقدسی، 1374، 13-8 ). وی بیعت یزید، سفر مسلم به کوفه و سپس واقعه کربلا را با کوتاهی نقل کرده و اشعار یزید را همزمان با زدن چوب بر لبان آن حضرت بوده، گزارش کرده است. کتابی با عنوان تاریخ الخلفاء (نسخه قرن پنجم هجری) بدون نام مؤلف برجای مانده که به صورت عکسی در سال 1968 در مسکو به چاپ رسیده است. در این کتاب به تفصیل تمام واقعه کربلا گزارش شده است. مع الاسف مؤلف این اثر روشن نیست; چنان که اسناد اخبار نیز در آن یاد نشده است; با این حال آشکار است که از منابع کهن بوده و گزارش آن موافق دیگر متون اصیل است. در یک مورد نامی از حمید بن مسلم به میان آمده (تاریخ الخلفاء، برگ 86 آ.) که به طور معمول یکی از منابع ابومخنف است. در پایان شرح مقتل امام حسین(علیه السلام)می نویسد: ما در باره ایام حسین و مقتل او سخن را بسط دادیم گرچه در مقابل آنچه راویان در این باره نوشته اند، اندک است. دلیل تفصیل ما آن بود که مانند چنین حادثه ای پیش و پس از اسلام رخ نداد; و گمان ما بر آن است که در سایر ادیان هم تا زمان ما چنین چیزی رخ نداده ; حتی نزدیک به آن هم انجام نشده. و سپس می‌گوید: الّلهم جدّد الّلعن علیهم و علی من یَبْخل علیهم بالّلعن و کُنِ المُنْتقم لأهل بیت نبیّک بفضلک و رحمتک. 3-2.منابع داستانی، ادبی و روضه ای آنچه گذشت، معرفی اهم برخی منابع تاریخی بود که حتی در برخی از همانها نیز داستان نویسی رسوخ کرده است. با این حال، می‌توان آنها را به عنوان مبنای کار پژوهش در بررسی حادثه کربلا پذیرفت. در ادامه همان منابع اصولی، بعدها آثاری دیگر تدوین شد که در تدوین آنها به طور اساسی از آثار پیشگفته استفاده شده بود. با این حال، باید گفت، دانش تاریخ از قرن پنجم به این سوی، ضعیف شد. البته تاریخ نگاری روز، در برخی از مناطق نیرومند بود، اما تاریخ نگاری عصر نخست اسلامی، به دلیل دور شدن تدریجی مآخذ اولیه یا حذف عمدی آنها توسط گروه‌های مذهبی متعصب سنّی، راه را برای نگارش آثار تحقیقی مسدود کرد; به طوری که مردم بر اساس نگرش‌های مذهبی خود و بیشتر بر اساس رویکردهای ادبی و اجتماعی، با آن برخورد می‌کردند. نتیجه آن پدید آمدن آثاری بود که بیش از آن که تاریخی باشد، اثری غیر تاریخی اما در عین حال، به جهات دیگر ارجمند است. نکته مهم آن که روشن نیست دقیقا از چه زمانی، شماری کتاب در باره حادثه کربلا نگاشته شده که چندان به بُعد واقعی تاریخی ماجرا توجّهی ندارد، بلکه این حادثه را به عنوان یک پدیده ویژه در قالب متونی خاص به شکل داستانی، ادبی، و روضه ای تصویر می‌کند. آنچه باید به عنوان یک احتمال مورد بررسی قرار گیرد، آن است که نویسنده ای داستان نویس با نام ابوالحسن بکری ـ ذبیح الله منصوری روزگار کهن ـ که بخش‌های عمده ای از تاریخ اسلام را به صورت داستانی در قرن پنجم یا... درآورده، می‌تواند حلقه مهمی برای داستانی کردن روایت عاشورا باشد. وی مقتل امیرالمؤمنین علی(علیه السلام) دارد که نسخه ای از آن در کتابخانه مرعشی (ش 2/11499) موجود است. وی همچنین مقتل الحسین(علیه السلام) دارد که نسخه ای از آن در کشور مغرب، دانشگاه قرویین ضمن مجموعه شماره 3/575 در ص 77 ـ 86 آمده است. گرچه به نظر می‌رسد این نسخه کوتاه است، اما ادبیات بکری می‌بایست به گونه ای در این بخش نیز نفوذ کرده باشد. در باره ابوالحسن بکری اختلاف نظرهای زیادی وجود دارد که بخشی از آنها در گفتاری کوتاه در فهرست (مرعشی، 133 ـ 128: ج29 ) آمده است. همچنین می‌توان گفت، بخشی از این رویکرد در جریان روضه خوانی‌های داخل جوامع شیعه پدید آمده که در بسیاری از آنها، با توجه به ضعف تفکر تاریخی و عدم آشنایی با متون اولیه، محصولی متفاوت اما به لحاظ عامیانه، مؤثر و پر انرژی پدید آورده است. نمونه برجسته آنها کتاب لهوف سید بن طاوس و مثیر الاحزان ابن نمای حلی است که همیشه مورد استفاده این قبیل محافل بوده و اساسا به هدف استفاده در همین محافل، تألیف شده است. در واقع، از قرن ششم به بعد، در آثار عمومی به این حادثه پرداخته شده است. با علاقه مندی جامعه سنّی ـ شیعی در نقاط مختلف ایران به برگزاری مراسم عاشورا، از قرن ششم به بعد، در ادبیات فارسی اعم از نثر و نظم آثاری در باره واقعه کربلا پدید آمد. آخرین کتاب از این دست، روضة الشهداء ملاحسین کاشفی است که در اوائل قرن دهم هجری، در هرات تألیف شد. این کتاب داستان کربلا را در یک قالب ادبی بسیار زیبا ریخته و صرفنظر از مستند بودن نقلها یا عدم آن، رخداد کربلا را به هیجانی ترین شکل ارائه کرده است. او در این راه از نثر زیبای خود و هم از اشعار خود و دیگران بهره گرفته و تحولی عمیق در مقتل خوانی که پیش از آن نیز باب بوده، ایجاد کرده است. ما در مقالی مستقل در همین مجموعه در باره روضة الشهداء سخن گفته ایم. با روی کار آمدن دولت صفوی، مراسم عاشورا جایگاه رسمی تری یافت و متونی تازه در مقتل تألیف شد; گرچه موقعیت روضة الشهداء همچنان استوار بوده و «روضه خوانی» به معنان خواندن همین کتاب بوده است. همین طور «واقعه خوان» نیز کسی بود که متون مربوط به حادثه کربلا را در محافل می‌خواند. این وضعیت همچنان در تزاید بوده و تا انتهای دوره قاجار و پس از آن ادامه یافته و هر سال تألیف یا تألیفاتی در این زمینه از نثر و نظم بر میراث پیشین افزوده شده است. یکی از آثاری که در اواخر دوره صفوی تدوین شد، کتاب المنتخب. (چاپ شده تحت عنوان «المنتخب للطریحی فی جمع المراثی و الخطب المشتهر بالفخری»، قم، منشورات الشریف الرضی، 1420) از فخرالدین طریحی (م 1085) است که محتوی مطالبی است که برای مجالس روضه عربی تنظیم شده و به رغم آن که بخش مهمی از ادبیات مرثیه خوانی عربی را برای کربلا نگاه داشته، از دقت تاریخی لازم در نقلها برخوردار نیست.به هر روی از این زمان به بعد دقت تاریخی وجود ندارد و همانگونه که گذشت، از مصادر دقیق در تدوین آثار جدید استفاده نشده است. آنچه از لحاظ بینشی در مقتل نویسیهای این دوره وجود دارد آن که عمدتا از زاویه اندوه و غم و مصیبت و ابتلاء، به قضیه نگاه شده و پیش از آن که تدوین یک متن تاریخی درست در نظر باشد، تدوین یک اثر حزن زا به قصد روضه خوانی مورد توجه بوده است. غالب این آثار، برای مجالس سوگواری تألیف شده و هدف عمده اش فراهم کردن زمینه برای گریه بوده است. 3-3. معنی حماسه کلمه‌ی «حماسه» به معنی شدت و صلابت است و گاه به معنی شجاعت و حمیّت استعمال می‌شود . شعر حماسی شعری است که از آن بویی از غیرت و شجاعت و مردانگی می‌آید، شعری است که روح را تحریک می‌کند و به هیجان می‌آورد مثلا: تن مرده و گریه‌ی دوستان به از زنده و طعنه دشمنان مرا عار آید از این زندگی که سالار باشم کنم زندگی ( مطهری،1377، 15-14) 3-3-1. نهضت حسینی، حماسه ای مقدس بنابراین یک سخن یا منظومه، یک شعر یا نثر حماسی آن است که در روح انسانی جولان و هیجانی در جهت سلحشوری و مقاومت و ایستادگی و دفاع از عقیده ایجاد کند و یک شخصیت حماسی آن کسی است که در روحش این موج وجود دارد ؛ یک روحیه‌ی متموّجی از عظمت، غیرت، حمیّت، شجاعت، حس دفاع از حقوق و حس عدالتخواهی دارد . و تاریخچه‌ی عاشورا تاریخچه ای است که دو صفحه دارد . یک صفحه‌ی آن صفحه ای است سیاه و تاریک، نمایشی است از جنایت بشریت، جنایت بسیار بسیار عظیمی، یک داستان جنایی و یک ظلم بی حد و حساب است و بنابراین، داستان جنایی ما قهرمانانی دارد که قهرمانان جنایتند . پسر معاویه، پسر زیاد، پسر سعد و یک عده افراد دیگر، قهرمانان این داستان جنایی هستند . اما تمام این داستان جنایت نیست ؛ یعنی داستان ما یک صفحه ندارد، دو صفحه دارد . تنها این نیست که یک عده جنایتکار بر یک عده مردم پاک و بیگناه جنایت وارد کردند . بلکه داستانهایی هست که فقط و فقط جنایی است، یک صفحه بیشتر ندارد و آن هم مملوّ از جنایت است .مثلا داستان پسران مسلم بن عقیل فقط یک داستان جنایی است و بس . که دو تا طفل نابالغ بیگناه پدر کشته غریب در یک شهر به دست یک آدم جانی می‌افتند و او به طمع اینکه به پولی برسد، به شکل فجیعی آنها را به قتل می‌رساند . وقتی ما این تاریخچه را مطالعه می‌کنیم، از یک طرف جنایت می‌بینیم و از طرف دیگر دو تا طفل معصوم نابالغ غریب که جنایت بر آنها وارد شده است که اینها حرفی هم نداشته اند و نمی‌توانسته اند حرفی داشته باشند چرا که بچه هایی در سنین ده ساله و دوازده ساله یا کمتر بوده اند . این فقط یک داستان جنایی است و از نظر آن دو طفل، رثاء است ،مصیبت است، مظلومیت است . (مطهری، 1377، 27-26) 3-3-2. مشخصات حماسه‌ی مقدس حماسه‌ی مقدس مشخصاتی دارد، مشخصاتی که به موجب آنها دیگر ناپلئون و اسکندر نمی‌توانند حماسه‌ی مقدس باشند . حماسه مقدس آن کسی است که روحش برای خود موج نمی‌زند، برای نژاد خود موج نمی‌زند، برای ملت خود موج نمی‌زند، برای رفاه یا مملکت خود موج نمی‌زند، او اساساً چیزی را که نمی‌بیند شخص خود است، او فقط حق و حقیقت را می‌بیند و اگر خیلی کوچکش بکنیم باید بگوییم بشریت را می‌بیند . پس یک جهت که این حماسه مقدس می‌شود این است که هدفش مقدس و پاک و منزّه است ؛ مثل خورشید عالمتاب است که بر همه‌ی مردم و بر همه‌ی جهانیان می‌تابد . دومین جهت تقدس این گونه قیامها و نهضتها این است که در شرایط خاصی که هیچ کس گمان نمی‌برد قرار گرفته اند ؛ یعنی یک مرتبه در یک فضای بسیار بسیار تاریک و ظلمانی یک شعله روشن می‌شود، شعله ای در یک ظلمت مطلق، فریاد عدالتی است در یک استبداد و ستم مطلق، جنبشی است در یک سکون و در حالی که همه ساکن و مرعوبند، کلام و سخنی است در یک خاموشی مرگبار . به عنوان مثال نمرودی پیدا می‌شود که یک مرد باقی نمی‌گذارد و در همین زمان نهضت مقدس ابراهیم صورت می‌گیرد: «اَنَّ ابراهیمَ کانَ اُمَّةً قانِتاً‌» ( نحل / 120 )می گویند یک عالم اموی گفته است ؛« اِنَّ الحُسَینُ قُتِلَ بِسَیفِ جَدِّهِ‌» ( مقرّم، 1387، 6 ). حسین با شمشیر جدّش کشته شد . ( ابن العربی اندلسی، 1370، 232 ) ولی این حرف به معنی دیگری درست است و آن اینکه بنی امیّه توانسته بودند اسلام را آنچنان استثمار و استخدام و منحرف کنند که یک عده مردم از خدا بی خبر به عنوان جهاد و خدمت به اسلام، به جنگ حسین بیایند «وَ کُلُّ یَتَقَرَّبونَ اِلَی الله بِدَمِه‌». (علامه مجلسی، 1360، 298: 4 ) بعد از شهادت ابا عبدالله به شکرانه‌ی این عمل چندین مسجد ساخته شد .ببینید ظلمت و تاریکی چقدر بوده است . آن وقت شعله ای مانند شعله‌ی حسینی در یک چنین شرایطی پیدا می‌شود . شرایطی که نوشته اند اگر یک نفر می‌خواست یک جمله درباره‌ی علی علیه السلام روایت بکند مثلاً بگوید من از پیغمبر چنین چیزی را درباره‌ی علی شنیدم یا می‌خواهم فلان قضیه یا فلان خطبه را از علی نقل بکنم، می‌رفتند در صندوقخانه ها، درها را از پشت می‌بستند، بعد کسی که می‌خواست جمله را نقل کند، طرف را قسمهای مؤکّد می‌داد که من به این شرط برای تو نقل می‌کنم که آن را برای احدی نقل نکنی مگر برای کسی که به اندازه خودت قابل اعتماد باشد، و تو هم او را به همین اندازه قسم بدهی که برای شخص غیر قابل اعتماد نقل نکند .سومین جهت تقدس نهضت حسینی این است که در آن یک رشد و بینش نیرومند وجود دارد ؛ یعنی این قیام و حماسه از آن جهت مقدس است که قیام کننده چیزی را می‌بیند که دیگران نمی‌بینند، همان مثل معروف: «آنچه را که دیگران در آینه نمی‌بینند او در خشت خام می‌بیند، اثر کار خودش را می‌بیند، منطقی دارد مافوق منطق افراد عادی، مافوق منطق عقلانی که در اجتماع هستند . ابن عباس، ابن حنفیّه، ابن عمر و عده زیادی در کمال خلوص نیّت، حسین بن علی را از رفتن به کربلا نهی می‌کردند . آنها روی منطق خودشان حق داشتند، ولی حسین چیزی را می‌دید که آنها نمی‌دیدند . آنها نه به اندازه حسین بن علی خطر را احساس می‌کردند و نه می‌توانستند بفهمند که چنین قیامی در آینده چه آثار بزرگی دارد، اما او به طور واضح می‌دید . چندین بار گفت: به خدا قسم اینها مرا خواهند کشت، و به خدا قسم که با کشته شدن من اوضاع اینها زیرو رو خواهد شد . این بینش قوی اوست . (مطهری، 1377، 32-29 ) 3-3-3. تحریفات در واقعه تاریخی کربلا م عنی تحریف تحریف که از ماده‌ی «حرف‌» در زبان عربی است، یعنی متمایل کردن یک چیزاز آن مسیر اصلی و وضع اصلی که داشته است یا باید داشته باشد . به عبارت دیگر تحریف نوعی تغییر و تبدیل است، ولی تحریف مشتمل بر چیزی است که کلمه‌ی «تغییر‌» و «تبدیل‌» نیست . شما اگر کاری بکنید که یک جمله ای، یک نامه ای، یک شعری، یک عبارتی آن مقصودی را که باید بفهماند، نفهماند، یک مقصود دیگری را بفهماند، اینجا می‌گویند شما این عبارت را تحریف کرده اید. (همان منبع، 58 ) 3-3-4. انواع تحریف تحریف انواعی دارد و از همه مهمتر این است که تحریف یا لفظی است و یا معنوی . تحریف لفظی این است که ظاهر یک چیز را عوض کنند . مثلاً شخصی سخنی به شما گفته است، شما یک چیزی از گفته‌ی او کم کنید، یا یک چیزی روی گفته‌ی او بگذارید، ویا جمله‌ی او را پس و پیش کنید که معنی اش فرق کند . این را می‌گویند «تحریف لفظی‌» اما تحریف معنوی این است که شما در لفظ تصرّف نمی‌کنید، ولی این لفظ را طوری می‌شود معنی کرد که همان معنی صاف و راست و مستقیم آن است، مقصود گوینده هم همین بوده است، و طور دیگری می‌توان معنی کرد که خلاف مقصد و مقصود گوینده است . وقتی که می‌خواهید این کلام را برای او شرح بدهید آن را طوری معنی می‌کنید که مطابق مقصود خود شما باشد نه مطابق مقصد اصلی گوینده . این را می‌گویند «تحریف معنوی‌» ( مطهری، 1377، 59 ) 3-3-5. تحریف از نظر موضوع گذشته از اینکه تحریف لفظی داریم و تحریف معنوی، تحریف از نظر موضوع نیزفرق می‌کند . یک وقت هست تحریف در یک سخن عادی است . یک وقت هست تحریف در یک موضوع بزرگ اجتماعی است، مثلاً تحریف کردن در شخصیتها . سخنی به علی علیه السلام نسبت می‌دهد که نگفته است یا مقصودش چیز دیگر بوده است . این دیگر خیلی خطرناک است . خُلقی، خویی را به پیغمبر، به امام – که مردم از آنها پیروی می‌کنند – نسبت می‌دهد در صورتی که خُلق او جور دیگری بوده است . تحریف در یک حادثه‌ی تاریخی که این حادثه از نظر اجتماع یک سند است، سند اجتماعی است، پشتوانه‌ی اخلاق است، پشتوانه‌ی تربیت است ؛ وای به حال آنکه تحریفات، چه تحریف فلسفی و چه تحریف معنوی، در موضوعاتی صورت بگیرد که آن موضوعات موضوع عادی نیست . حادثه کربلا برای ما مردم خواهی نخواهی یک حادثه‌ی بزرگ اجتماعی است ؛ یعنی این حادثه در تربیت ما، در خلق و خوی ما اثر دارد، حادثه ای است که خود به خود، بدون اینکه هیچ قدرتی ما مردم رامجبور کرده باشد، میلیونها نفر و قهراً میلیونها ساعت برای شنیدن و استماع قضایای مربوط به آن صرف می‌کنیم . میلیونها تومان پول برای این کار صرف می‌شود . این قضیه را ما باید همان طوری که بوده است، بدون کم و زیاد تلقی کنیم و اگر کوچکترین دخل و تصرفی از طرف ما در این حادثه صورت بگیرد، حادثه را منحرف می‌کند، به جای اینکه ما از این حادثه استفاده کنیم قطعاً ضرر خواهیم کرد . با کمال تأسف این حادثه، هم دچار تحریفهای لفظی است و هم دچار تحریفهای معنوی، هر دو . و باز تحریفهایی که می‌شود، گاهی لااقل هماهنگی با اصل مطلب دارد، ولی گاهی تحریف نه تنها کوچکترین هماهنگی ندارد بلکه قضیه را مسخ و بکلی واژگون می‌کند، به شکلی در می‌آورد که به صورت ضد خودش در می‌آید و در این امر هم گویندگان و علمای امت تقصیر داشته اند و هم مردم .( مرحوم حاج میرزا حسین نوری کتابی در راستای موضوع منبر نوشته است به نام لؤلؤ و مرجان . در این کتاب راجع به وظایف اهل منبر سخن گفته است . همه‌ی این کتاب در دوفصل است . یک فصل در اخلاص که شرط اول گوینده‌ی خطیب، واعظ، روضه خوان، خلوص نیت است . پایه‌ی دوم صدق و راستی است. اخبار و روایاتش و انواع دروغ آنجا ذکر و تشریح شده است . چنین کتابی شاید در دنیا وجود نداشته باشد . این مرد بزرگ در همین کتاب خودش نمونه هایی، آنهم نمونه هایی از دروغ هایی که معمول است و اینها را به این حادثه بزرگ، حادثه تاریخی کربلا نسبت می‌دهند ذکر کرده است . آنچه که مطهری می‌گوید غالباً همه‌ی آن همانهایی است که مرحوم حاجی نوری هم از آنها ناله کرده است، و حتّی این مرد بزرگ صریحاً می‌گوید: امروز باید عزای حسین را گرفت، اما برای حسین در عصر ما یک عزای جدیدی است که در گذشته نبوده است و آن عزای جدید این همه دروغهاست که درباره‌ی حادثه‌ی کربلا گفته می‌شود و احدی جلوی این دروغها را نمی‌گیرد .امروز بر این مصیبت حیسن بن علی باید گریست، نه بر آن شمشیر ها و نیزه هایی که در آن روز بر پیکر شریفش وارد شد . به گفته ایشان مرکز روضه‌های دروغ، کربلا و نجف و ایران است . همان مراکز تشیع مرکز روضه‌های دروغ است . آب از سرچشمه گل آلود است . (همان منبع، 64-61 ) 3-3-6. نمونه هایی از تحریفات در شکل این حادثه : نمونه‌ی اول یکی از قضایایی که همه‌ی ما شنیده ایم این است که راجع به روابط حضرت ابوالفضل و حضرت سید الشهداء می‌گویند: روزی امیرالمؤمنین علی علیه السلام در بالای منبر بود و خطبه می‌خواند . امام حسین علیه السلام فرمود: من تشنه ام آب می‌خواهم، حضرت فرمود: کسی برای فرزندم آب بیاورد اول کسی که از جا برخاست، کودکی بود که همان حضرت ابوالفضل العباس بود . ایشان رفتند و از مادرشان یک کاسه آب گرفتند و آمدند . در حالی وارد شد که آن را روی سرش گرفته بود و آب هم می‌ریخت . امیرالمؤمنین علی علیه السلام چشمشان که به این منظره افتاد، اشکشان جاری شد . به آقا عرض کردند: آقا شما چرا گریه می‌کنید ؟ فرمود: بله، قضایای کربلا یادم افتاد . معلوم است که این گریز به کجاها منتهی می‌شود . حاجی نوری در اینجا بحث عالی ای دارد، می‌گوید: شما می‌گویید علی در بالای منبر بود و خطبه می‌خواند . علی فقط در زمان خلافتش بود که منبر می‌رفت و خطبه می‌خواند، پس در کوفه بوده است . بین سال 36 و 41. در آن وقت امام حسین مردی بود تقریباً 33 ساله . می‌گوید: آیا اصلاً این حرف معقول است که یک مرد 33 ساله در حالی که پدرش دارد مردم را موعظه می‌کند، خطابه می‌خواند، یکدفعه وسط خطابه بدود: آقا من تشنه ام، آب می‌خواهم؟ اگر یک آدم معمولی این کار را بکند، می‌گویید: چه آدم بی ادب بی تربیتی است، و تازه حضرت ابوالفضل در آن وقت کودک نبوده، یک جوان در حدود پانزده ساله بوده است . یک چنین جعلی، تحریفی کردند . حالا غیر از موضوع دروغ بودنش، از نظر ارزش شأ ن امام حسین را پایین می‌آورد . طوری حرف زدیم که امام را در سطح بی ادب ترین افراد مردم تنزل دادیم . ( مطهری، 1377، 67-66) زعفر جنّی جزء یاران امام حسین است ؛ دشمنانی ذکر می‌کنند که [ امام حسین چنین یاری ] نداشته است . در کتاب اسرار الشهاده نوشته است که در کربلا یک میلیون و ششصد هزار نفر لشگر عمر سعد بود . آخر اینها از کجا پیدا شدند ؟ اینها هم همه از کوفه بودند، مگر چنین چیزی می‌شود ؟ در آن کتاب نوشته است امام حسین در روز عاشورا سیصد هزار نفر را با دست خودش کشت . با بمبی که روی هیروشیما انداختند، تازه شصت هزار نفر کشته شد . اگر فرض کنیم که شمشیر مرتب بیاید و در هر ثانیه یک نفر کشته شود، سیصد هزار نفر، هشتاد و سه ساعت و بیست دقیقه وقت می‌خواهد . دیدند که جور در نمی‌آید، گفتند روز عاشورا هم هفتاد ساعت بود . همچنین نوشته است حضرت ابوالفضل بیست و پنج هزار نفر را کشت که شش ساعت و پنجاه و چند دقیقه و چند ثانیه وقت می‌خواهد اگر در هر ثانیه یک نفر کشته شده باشد . پس باور کنیم حرف این مرد بزرگ حاجی نوری را که می‌گوید: امروز اگر کسی بخواهد بگرید، اگر کسی بخواهد ذکر مصیبت کند، بر مصا ئب جدیده‌ی ابا عبدالله باید بگرید، بر این دروغهایی که به ابا عبدالله علیه السلام نسبت داده می‌شود . اینها نمونه هایی از تحریفهای لفظی است . (همان منبع ،71-70 ) 3-3-7. عوامل تحریف 1 . اغراض دشمنان عاملهای تحریف بر دو قسم است . یک نوع ازعاملهاست که عاملهای عمومی است ،یعنی به طور کلی در تواریخ دنیا این عوامل وجود دارد و تواریخ را دچار تحریف می‌کند، اختصاص به حادثه‌ی عاشورا ندارد دشمن برای اینکه به هدف و غرض خودش برسد، تغییر و تبدیلهایی در متن تاریخ می‌دهد و یا توجیه و تفسیر‌های ناروایی از تاریخ می‌کند . در حادثه کربلا هم این نوع از عامل دخالت داشت، یعنی دشمنان درصدد تحریف نهضت حسینی برآمدند .از همان روز اول چنین تبلیغاتی شروع شد . مسلم که به کوفه آمده بود، یزید ضمن ابلاغی که برای ابن زیاد برای حکومت کوفه صادر می‌کند، این گونه می‌نویسد: «مسلم پسر عقیل به کوفه آمده است و هدفش اخلال و افساد و ایجاد اختلاف در میان مسلمانان است، پس برو و او را سرکوب کن‌» وقتی هم که مسلم گرفتار می‌شود و او را به دارالاماره‌ی ابن زیاد می‌برند، ابن زیاد همین جمله ها را به مسلم می‌گوید: «پسر عقیل تو را چه شد که به این شهر آمدی ؟ مردم وضع آرام و مطمئنی داشتند . آمدی در این شهر آشوب کردی فتنه انگیزی کردی‌» مسلم هم مردانه جواب داد، گفت: اولاً آمدن ما به این شهر ابتدائی نبود . مردم این شهر از ما دعوت کردند، نامه‌های فراوان نوشتند و در آن نامه ها نوشتند که پدر تو زیاد در سالهایی که در اینجا حکومت کرده است نیکان این مردم را کشته است، بدان را بر نیکان مسلّط کرده است، انواع ظلمها به مردم کرده است ؛ از ما دعوت کرده اند برای اینکه عدالت را برقرار کنیم . بعد هم حکومت اموی برای اینکه در این واقعه تحریف معنوی کرده باشد، از این جور قضایا زیاد گفت، ولی به اصطلاح نگرفت . شما یک نفر مورخ و یک نفر صاحب نظر را در دنیا پیدا نمی‌کنید که اینگونه اظهار نظر کرده و گفته باشد حسین بن علی، العیاذ بالله، قیام نابجایی کرد، آمد تا کلمه‌ی مردم را تفریق کند، اتحاد را از میان ببرد، خیر، این تحریف اثر نکرد که نکرد . پس دشمن نتوانست در حادثه‌ی کربلا تحریفی ایجاد کند . در حادثه‌ی کربلا با کمال تأسف هر چه تحریف شده است، از ناحیه دوستان است. 2 . تمایل بشر به اسطوره سازی عامل دوم، تمایل بشر است به اسطوره سازی و افسانه سازی . این هم باز در تمام توارخ دنیا وجود دارد. در بشر یک حس قهرمان پرستی هست، یک حسی است که درباره‌ی قهرمانهای ملی و قهرمانهای دینی افسانه می‌سازد .برای شیخ بهایی مردم چقدر افسانه ها ساخته اند ! اختصاص به حادثه‌ی عاشورا ندارد . ولی فرق است میان افسانه ای، داستانی، جعلی، تحریفی که در یک حادثه‌ی عادی باشد و [ تحریفی که در یک حادثه‌ی مهم تاریخی است . حالا مردم درباره‌ی شیخ بهایی هر چه می‌خواهند، بگویند، به کجا ضرر می‌زند ؟ به هیچ جا . افرادی که شخصیت آنها شخصیت پیشوایی است و قول آنها، فعل و عمل آنها، قیام و نهضت آنها سند و حجت است، در اینها نباید تحریفی واقع بشود، در سخنشان، در شخصیتشان، در تاریخچه شان . در حادثه‌ی کربلا، یک قسمت از تحریفاتی که صورت گرفته است معلول حس اسطوره سازی است . مبالغه و اغراقهایی شده است . مخصوصاً اروپاییها می‌گویند در تاریخ مشرق زمین مبالغه و اغراق زیاد است و راست هم می‌گویند . ملّاآقای دربندی در اسرارالشهادة نوشته است عدد لشگریان عمر سعد سواره‌ی آنها ششصد هزار نفر بود، پیاده‌ی آنها دو کرور و مجموعشان یک میلیون و ششصد هزار نفر بود، همه هم اهل کوفه بودند . آخر کوفه مگر چقدر بزرگ بود ؟ کوفه یک شهر تازه سازی بود . هنوز سی و پنج سال بیشتر از عمر کوفه نگذشته بود، چون کوفه را در زمان عمربن الخطّاب ساختند و کوفه مرکز سپاهیان اسلام بود . همه‌ی جمعیت کوفه معلوم نیست در آن وقت آیا به صد هزار نفر می‌رسیده یا نمی‌رسیده است . آن وقت یک میلیون و ششصدهزارنفرسپاهی در آن روز جمع بشوند و حسین بن علی علیه السلام هم سیصد هزار نفر آنها را بکشد . این با عقل جور در نمی‌آید . این سخن این قضیه را به طور کلی از ارزش می‌اندازد . این حس اسطوره سازی خیلی کارها کرده است . ما که نباید یک سند مقدس را در اختیار افسانه سازها قرار بدهیم . برای حادثه‌ی عاشورا، حادثه ای که ما دستور داریم هر سال آن را به صورت یک مکتب زنده بداریم، آیا صحیح است که در این داستان این همه افسانه وارد بشود ؟ 3 . عامل خصوصی عامل سوم یک عامل خصوصی است . در خصوص حادثه‌ی عاشورا یک عامل بالخصوصی است که این عامل سبب شده است که در این داستان بالخصوص، جعل واقع بشود . پیشوایان دین از زمان پیغمبر اکرم و زمان ائمه اطهار دستور اکید و بلیغ داده اند که باید نام حسین بن علی زنده بماند، باید مصیبت حسین بن علی هر سال تجدید بشود، چرا ؟ ممکن است کسی بگوید: «این برای این است که تسلی خاطری برای حضرت زهرا باشد .» مگر حضرت زهرا بچه است که بعد از هزار و چهار صد سال هنوز هم دائماً به سر خودش بزند، گریه کند، بعد ما برویم به ایشان سرسلامتی بدهیم ! این حرفها دین را خراب می‌کند . حسین مکتب عملی در اسلام تأسیس کرد . حسین علیه السلام نمونه‌ی عملی قیامهای اصلاحی است . خواستند حسین سالی یک بار با آن نداهای شیرین و عالی و حماسه انگیزش ظهور پیدا کند، فریاد کند: «اَلا تَرَونَ أَنَّ الحَقَّ لایُعمَلُ بِهِ وَ الباطِلَ لایُتَناهی عَنهُ لِیَرغَبِ المُومِنُ فی لِقاءِ اللهِ مُحِقاً‌» . (علامه مجلسی، 1360، 381: ج44 )خواستند «اَلمَوتُ اَولی مِن رُکوبِ العارِ‌».( همان منبع، 50: ج45 )- ( مرگ از زندگی ننگین بهتر است ) برای همیشه زنده بماند . خواستند «لا اَرَی المَوتَ اِلّا سَعادَةً وَ الحَیاةَ مَعَ الظّالِمینَ اِلّا بَرَماً‌». (همان منبع، 381: ج44 ) برای همیشه زنده بماند . زندگی با ستمکاران برای من خستگی آور است ؛ مرگ در نظر من جز سعادت چیزی نیست . خواستن آن جمله‌های دیگر حسین: «هَیهاتَ مِنَّا الذَّ لَّةُ‌» (سید ابن طاووس، 1377، 41 ). زنده بماند . مکتب حسین زنده بماند، تربیت حسینی زنده بماند . پس ترغیب کردند به اینکه مجلس عزای حسینی را زنده نگه دارید . راست است . عزاداری حسین بن علی واقعاً فلسفه دارد، واقعاً فلسفه‌ی صحیح دارد، فلسفه‌ی بسیار بسیار عالی هم دارد . ( مطهری، 1377، 83-77 ) 3-3-8. ملاحسین کاشفی و کتاب «روضةالشهداء‌» کتابی است معروف به نام «روضة الشهداء‌» از ملّاحسین کاشفی . به گفته حاجی نوری این داستان زعفر جنّی و داستان عروسی قاسم، اول بار در کتاب این مرد آمده است . در این کتاب از این داستانها بسیار است .ملاحسین کاشفی مردی است که واعظ هم هست، اتفاقاً این بی انصاف مرد باسوادی هم بوده است . تاریخش را که انسان می‌خواند، معلوم نیست که او شیعه بوده یا سنی . در میان شیعه ها خودش را یک شیعه‌ی صدرصد متصلّبی نشان می‌داده و در میان سنی ها خودش را حنفی نشان می‌داده است . اصلاً اهل بیهق و سبزوار است . سبزوار مرکز تشیّع بوده است و مردم آن هم فوق العاده متعصب در تشیّع . اولین کتابی که در مرثیه به فارسی نوشته شده همین کتاب روضة الشهداء است که در پانصد سال پیش نوشته شده است . از وقتی که این کتاب در دست و بالها افتاد، دیگر کسی تاریخ واقعی امام حسین را مطالعه نکرد و شد افسانه سازی روضة الشهداء خواندن . ما شدیم روضه خوان، یعنی روضةالشهداء خوان، یعنی افسانها را نقل کردن و به تاریخ امام حسین توجه نکردن . ( مطهری ،1377، 88-87 ) متأسفانه یک داستان جعلی و تحریفی در باره‌ی امام زین العابدین هست که حاجی نوری نقل و انتقاد می‌کند، به آن هم اشاره می‌کنم . معمولاً می‌گویند که در روز عاشورا، در وقتی که هیچ کس برای ابا عبدالله نماند، حضرت رفتند به خیمه‌ی امام زین العابدین برای خداحافظی . آن وقت حضرت امام زین العابدین علیه السلام فرمود: پدر جان، کار شما و این مردم به کجا کشید ؟ ( یعنی اینها می‌گویند اصلاً تا آن وقت امام زین العابدین علیه السلام کاملاً بی خبر بوده است !) فرمود پسر جان به جنگ کشید . عجب ! بله جنگ واقع شد . یکی یکی اصحاب را یاد کرد . هر که را نام برد، فرمود کشته شد . بعد بنی هاشم را نام برد: قاسم بن الحسن چطور شد ؟ قُتِلَ . برادرم علی اکبر چطور شد ؟ قُتِلَ . عمویم ابوالفضل ؟ قُتِلَ . این جعل و دروغ است . امام زین العابدین که آنجا – العیاذ بالله – مریض و بی هوش نبود که اصلاً نفهمد چه گذشته است . حتی تاریخ می‌نویسد در همان حال امام حرکت کرد، به عمه اش فرمود: عصای من را با یک شمشیر بیاور . غرض اینکه یکی از کسانی که حاضر واقعه بوده و آن را نقل کرده است شخص امام زین العابدین علیه السلام است .( همان منبع، 90-89 ) 3-3-9. تحریفات معنوی حادثه‌ی کربلا تحریف معنوی از تحریف لفظی صد برابر خطرناکتر است . آنچه که سبب شده است که این حادثه‌ی بزرگ برای ما از اثر و خاصیت بیفتد تحریفات معنوی است نه تحریفات لفظی ؛ یعنی اثر سوء تحریفات معنوی از اثر سوء تحریفات لفظی بیشتر است . معنی تحریف معنوی مثلاً در یک جمله ممکن است ما از لفظ نه کم کنیم و نه زیاد، ولی آنجا که می‌خواهیم توجیه و تفسیر کنیم، طوری آن را توجیه و تفسیر کنیم که درست بر خلاف و بر ضد معنی واقعی این جمله باشد . در حادثه‌ی تاریخی عاشورا که از یک طرف علل و انگیزه هایی دارد و از طرف دیگر هدف و منظورهای عالی، ما مسلمانها، ما شیعیان حسین بن علی تحریف کردیم، همان طوری که معاویة بن ابی سفیان جمله‌ی پیغمبر را که درباره‌ی عمار فرمود: «تَقتُلُکَ الفِئَةُ الباغِیَةُ‌» تحریف کرد ؛ یعنی حسین یک انگیزه ای داشت، ما چیز دیگری برایش تراشیدیم ؛ حسین هدف و منظور خاصی داشت، ما یک هدف و منظور دیگری برای او تراشیدیم . اباعبدالله نهضتی کرده است فوق العاده با عظمت و مقدس . تمام شرایط تقدس یک نهضت در نهضت اباعبدالله هست که نظیرش در دنیا وجود ندارد . ( همان منبع ، 99-96 ) 3-3-10. دو تحریف معنوی در هدف امام حسین علیه السلام امام حسین می‌گوید من نهضت کردم برای امر به معروف، برای اینکه دین را زنده کنم، نهضت من یک نهضت اصلاحی اسلامی است . ما آمدیم یک چیز دیگری گفتیم . دو تا تحریف معنوی بسیار عجیب و ماهرانه در اینجا کردیم . یک جا گفتیم حسین بن علی قیام کرد که کشته بشود برای اینکه کفاره‌ی گناهان امّت باشد، کشته شد که گناهان ما آمرزیده شود . ملت مسلمان خیلی چیزها را ندانسته از دنیای مسیحیت بر ضد اسلام گرفت . یکی همین است . یکی از اصول معتقدات مسیحی مسأله‌ی به صلیب رفتن مسیح است برای اینکه فادی باشد . الّان «الفادی‌» لقب مسیح است . این از نظر مسیحیت جزء متن مسیحیت است . می‌گویند عیسی به دار رفت و این به دار رفتن عیسی کفاره‌ی گناه امت شد، یعنی گناهان خودشان را به حساب عیسی می‌گذارند . فکر نکردیم این حرف مال دنیای مسیحیت است و با روح اسلام سازگار نیست، با سخن حسین سازگار نیست . به خدا قسم تهمت به ابا عبدلله است . تحریف معنوی دومی که از نظر تفسیر و توجیه حادثه‌ی کربلا رخ داد این بود که گفتند می‌دانید چرا امام حسین رفت و کشته شد، یک دستور خصوصی فقط برای او بود و به او گفتند تو برو خودت را به کشتن بده . معلوم است، اگر یک چیزی دستور خصوصی باشد، به ما و شما دیگر ارتباط پیدا نمی‌کند، یعنی قابل پیروی نیست . اگر بگویند حسین چنین کرد، تو چنین بکن ! می‌گوید حسین از یک دستور خصوصی پیروی کرد، به ما مربوط نیست، به دستورات اسلام که دستورات کلی و عمومی است مربوط نیست آن یک دستور خصوصی مخصوص خودش بود . حال تفاوت این دو چگونه است ؟ امام حسین خودش فریاد کشیده است که علل و انگیزه‌ی قیام من مسائلی است که بر اصول کلی اسلام منطبق می‌شود، احتیاجی به دستور خصوصی نیست . دستور خصوصی در جایی می‌گویند که دستورهای عمومی وافی نباشد . امام حسین مکتب به وجود آورد . مکتب او همان مکتب اسلام است، ولی اسلام بیان کرد و حسین عمل کرد . ماهرانه تحریف کردیم برای اینکه این حادثه را ازمکتب بودن خارج کنیم و قهراً از قابل پیروی بودن خارج کنیم . وقتی از مکتب بودن خارج شد، دیگر قابل پیروی نیست . وقتی که قابل پیروی نشد، پس دیگر از حادثه‌ی کربلا نمی‌شود استفاده کرد . از اینکه ما حادثه را از نظر اثر مفید داشتن عقیم کردیم . خیلی به نظر کوچک می‌آید که بگویند دستور خصوصی بود . این است که عرض کردم این تحریف معنوی که در حادثه‌ی عاشورا صورت گرفته است، از آن تحریفات لفظی صد درجه خطرناکتر است. بنابراین ما آمدیم نهضت حسین بن علی را که خود هدف و منظوری داشته است مسخ و تحریف کردیم .( مطهری، 1377، 105-102 ) 3-3-11. دو نقطه‌ی ضعف مردم در مجالس عزاداری عامه‌ی مردم دو نقطه‌ی ضعف در موضوع عزاداری امام حسین دارند . یکی از نقاط ضعف این است که معمولاً، هم صاحبان مجالس یعنی مؤسسین مجالس - چه آنهایی که در مساجد تأسیس یک مجلس می‌کنند و چه آنهایی که در منازلشان، بالخصوص کسانی که در منازلشان – و هم مستمعین [ خواهان زیادی جمعیت هستند ] . اگر جمعیت ازدحام بکند راضی است، اگر جمعیت ازدحام نکند راضی نیست . این، نقطه‌ی ضعف است . این جلسات که برای این نیست که جمعیت ازدحام بکند یا نه ! هدف آشنا شدن با حقایق و مبارزه کردن با تحریفات است . این می‌شود یک نقطه‌ی ضعف . گوینده در مقابل این نقطه‌ی ضعف قرار می‌گیرد . اگر بخواهد با این نقطه‌ی ضعف مبارزه کند، حقایق را به مردم بگوید، با تحریفات مبارزه کند، با هدف صاحب مجلس و هدف مستمعین که از جمع شدن دور یکدیگر و از شلوغ شدن و از اینکه خودشان را با هم زیاد ببینند خوششان می‌آید، جور در نمی‌آید . و اما اگر بخواهد از این نقطه‌ی ضعف استفاده کند، فقط در این فکر است که ما چه کار بکنیم که جمعیت بیشتر جمع بشود . اینجاست که یک عالم سر دو راهی قرار می‌گیرد: از این نقطه‌ی ضعف استفاده کنم، بهره برداری کنم ؟ یا علیرغم این نقطه‌ی ضعف، من با آن مبارزه کنم، بروم دنبال حقیقت، چه کار دارم به اینکه اجتماع می‌شود یا اجتماع نمی‌شود . نقطه‌ی ضعف دوم عوام الناس در مجالس عزاداری – که خوشبختانه باید بگوییم کمتر شده است - این مسأله‌ی شور و واویلا بپا شدن است . باید منبری حتماً در آخر ذکر مصیبت کند و در این ذکر مصیبت هم نه تنها مردم اشک بریزند، اشک بریزند قبول نیست، باید مجلس از جا کنده بشود، باید شور و واویلا بپا بشود . من نمی‌گویم مجلس از جا کنده نشود، من می‌گویم این نباید هدف باشد . من می‌گویم اگر کسی در آن مسیر صحیح با بیان حقایق و واقعیات بدون آنکه یک روضه‌ی دروغی بخواند، بدون اینکه تحریفی بکند، بدون اینکه برای امام حسین اصحابی بسازد که در تاریخ نبوده و خود امام حسین آنها را نمی‌شناسد چون وجود نداشته اند، اگر اشکی از روی صداقت و حقیقت ریخت، شور و واویلا هم بپا شد، مجلس هم کربلا شد، بسیار خوب . بزرگترین رسالت و وظیفه‌ی علما مبارزه با نقاط ضعف اجتماع است . این است که پیغمبر اکرم فرمود: «اِذا ظَهَرَتِ البِدَعُ فی اُمَّتی فَلیُظهِر العالِمُ عِلمَهُ وَ اِلاّ فَعَلَیهِ لَعنَةُ اللهَ‌»( کلینی، 1375، 54: 1 ) آنجا که بدعتها و دروغها ظاهر می‌شود، آنجا که چیزهایی ظاهر می‌شود که در دین نیست، مسائلی پیدا می‌شود که من نگفته ام، بر عهده‌ی دانایان است که حقایق را بگویند ولو مردم خوششان نمی‌آید . آن کسی که کتمان می‌کند، لعنت خدا بر او باد . 3-3-12. جرح راوی می‌دانید که غیبت حرام است، چه غیبت زنده باشد و چه غیبت مرده . ولی غیبت یک مواردی دارد که استثنا شده است . یکی از موارد استثنای غیبت که همه‌ی علمای بزرگ مرتکب این غیبت شده اند و این غیبت را لازم می‌دانند بلکه احیاناً واجب می‌دانند و غیبت واجب آن چیزی است که «جرح راوی‌» می‌نامند . یک عالم ممکن است در یک قسمت، بزرگ هم باشد . ملاحسین کاشفی است، خیلی مرد ملّایی هم بوده است، اما روضةالشهداء او پر از دروغ است . به همه دروغ بسته است حتی به ابن زیاد و عمر سعد . می‌گوید ابن زیاد پنجاه خروار زر سرخ به عمر سعد داد که آمد قضیه‌ی کربلا را قبول کرد . پنجاه خروار طلا را به هر کس بدهند دست به این کار می‌زند . ملّا آقای دربندی اتفاقاً اتفاق نظر است که آدم خوبی بوده است . حتی مرحوم حاجی نوری که اینقدر از کتابش انتقاد می‌کند - و به حق انتقاد می‌کند – می‌گوید مرد خوبی بوده است . به هر حال این مرد با اینکه مرد عالمی است . ولی اسرارالشهادة نوشته که بکلی حادثه‌ی کربلا را تحریف، قلب، زیرورو، بی خاصیت و بی اثر کرده است . کتابش – سراسر نمی‌شود گفت، چون لابلای آن سخن راست پیدا می‌شود ؛ انبار کاه هم چند تا گندم در آن پیدا می‌شود – [ مملوّ از ] دروغ است . حالا به خاطر اینکه او یک عالم بوده، با تقوا بوده، مخلص امام حسین بوده است، حاجی نوری نباید درباره‌ی اسرارالشهادة‌ی اواظهار نظر کند، نباید مدرک اسرارالشهادة را بگوید که یک کتاب بی سروتهی بود، نه اول داشت و نه آخر، فقط در حاشیه اش نوشته بود تألیف فلان عالم جبل عاملی، رفتیم گشتیم آن عالم اصلاً چنین کتابی نداشت، متن کتاب را هم نگاه کردیم پر از دروغ بود، ولی این مرد عالم خیال کرد این کتاب یک کتاب درستی است، برداشت همه‌ی آن را در کتاب خودش نقل کرد . این جرح است . پس باید جرح بشود . این وظیفه‌ی عالم است . ( مطهری، 1377، 128-126 ) 3-3-13. تحلیل واقعه‌ی عاشورا حادثه‌ی عاشورا مثل بسیاری از حقایق این عالم است که در زمان خودشان بسا هست آنچنانکه باید، شناخته نمی‌شود و بلکه فلاسفه‌ی تاریخ مدعی هستند که شاید هیچ حادثه‌ی تاریخی را نتوان در زمان خودش آنچنانکه هست ارزیابی کرد ؛ بعد از آنکه زمان زیادی گذشت و تمام عکس العمل ها و جریانات مربوط به یک حادثه خود را بروز دادند، آنگاه آن حادثه بهتر شناخته می‌شود . همچنان که شخصیتها هم همین طورند . بعد از مرگشان تدریجاً شخصیتشان بهتر شناخته می‌شود . ومعمولاً افرادی که در زمان خودشان خیلی شاخصند، بعد از فوتشان فراموش می‌شوند، و بسا افرادی که در زمان خودشان آنقدر ها شاخص نیستند ولی بعد از مرگشان تدریجاً شخصیت آنها گسترش پیدا می‌کند و بهتر شناخته می‌شود . در کلمات مولا در نهج البلاغه جز کلماتی که حضرت در فاصله‌ی ضربت خوردن و شهادت یعنی در آن فاصله‌ی حدود چهل و پنج ساعت آخر زندگی فرموده اند، یکی این دو جمله است که تعبیر خیلی عجیبی است . می‌فرماید: «غَداً تَعرِفونَنی و یُکشَفُ لَکُم سَرائِری‌»( ابن ابی طالب، 1385، خطبه‌ی 149) فردا مرا خواهید شناخت ؛ یعنی امروز مرا نشناخته اید، زمان من مرا نشناخت، آینده مرا خواهد شناخت. مخفیّات وجود من فردا برای شما کشف خواهد شد، و همین طور هم شد . علی را مردم، بعد از زمان خودش بیشتر از زمان خودش شناختند . شاید تعداد آنهایی که علی را در زمان خودش واقعاً می‌شناختند، از عدد انگشتان دو دست هم تجاوز نمی‌کرد . علی علیه السلام فرمود آینده مرا بهتر خواهد شناخت . پیغمبر علیه و اله صَلَّی اللهُ هم فرمود در آینده معانی سخن مرا بهتر از مردم حاضر درک خواهند کرد . این است معنای اینکه ارزش یک چیز درزمان خودش آنچنانکه باید، درک نمی‌شود؛ باید زمان بگذرد، بعدها آیندگان تدریجاً ارزش یک شخص، ارزش کتاب یا سخن یک شخص، ارزش عمل یک شخص را بهتر درک می‌کنند . اقبال لاهوری شعری دارد که گویی ترجمه‌ی جمله‌ی مولا علی علیه السلام است . حضرت می‌فرماید: «غَداً تَعرِفونَنی‌» این را روزی می‌گوید که دارد از دنیا می‌رود، بعد از مرگ من مرا خواهید شناخت. اقبال می‌گوید: «ای بسا شاعر که بعد از مرگ زاد‌» . مقصودش از شاعر، نه هر کسی است که چند کلمه سر هم کند، بلکه مقصود کسی است که پیامی دارد، مثل خود اقبال که شاعری است که فکری دارد، اندیشه ای دارد، پیامی دارد، یا مولوی و حافظ که شعرایی هستند که اندیشه و پیامی دارند . بسیاری از اندیشمندان تولدشان بعد از مرگشان است ؛ یعنی این گونه اشخاص در زمان خودشان هنوز تولد پیدا نکرده اند . جبران خلیل می‌گوید: من نمی‌دانم چه رازی است که افرادی پیش از زمان خودشان متولد می‌شوند، وعلی از کسانی است که پیش از زمان خودش متولد شده است . می‌خواهد بگوید علی برای زمان خودش خیلی زیاد بود، آن زمان، زمان علی نبود . ولی حقیقت بهتر، همان است که خود علی علیه السلام فرموده است که اصلاً این گونه اشخاص در هر زمانی متولد بشوند، پیش از زمان خودشان متولد شده اند . علی علیه السلام اگر امروز هم متولد شده بود، پیش از زمان خودش خودش بود؛ یعنی آنقدر بزرگند که زمان خودشان، هر زمانی باشد، گنجایش این را که بتواند آنها را بشناسد و بشناساند و معرفی کند، ندارد ؛ باید مدتها بگذرد، بعد از مرگشان بار دیگر بازیابی و بازشناسی شوند و به اصطلاح امروز تولد جدید پیدا کنند . ( مطهری، 1377، 160-157 ) 3-3-14. روش رهبری یا سیره عبدالرّحمن به علی علیه السلام گفت: تو باید متعهد شوی که قانون، کتاب الله و سنّت رسول الله باشد ولی روش رهبری همان روش رهبری شیخین باشد . اگر علی علیه السلام روش شیخین را می‌پذیرفت، در این صورت مثلاً چنانچه عمر پیش خود خیال می‌کرد که حق دارد متعه را که پیغمبر تحلیل کرده است تحریم کند، علی علیه السلام باید می‌گفت من هم می‌گویم حرام است ؛ ویا در مورد بیت المال که عمر تدریجاً آن را از تقسیم بالسویه‌ی زمان پیغمبر خارج کرد و تبعیض روا داشت، باید متعهد می‌شد که بعد از این، به همین ترتیب عمل می‌کند ؛ و باید بدعتهایی را که عمر در زمان خودش به عنوان اینکه من رهبرم و رهبر حق دارد چنین و چنان بکند به وجود آورده بود، می‌پذیرفت . می‌خواستند علی علیه السلام را در کادر رهبری ابوبکر و عمر محدود کنند و این برای علی امکان نداشت، چرا که در این صورت او هم باید – العیاذبالله – مثل عثمان برای خودش تیپی درست کند و بعد مطابق دل خودش هر کاری که خواست بکند و هرکس را هم که اعتراضی کرد کتک بزند، فتقش را پاره کند . علی که می‌خواهد براساس کتاب الله و سنّت پیغمبر عمل کند، نمی‌تواند روش رهبری آن دو نفر را بپذیرد . لذا گفت: من روش رهبری آنها را نمی‌پذیرم . به خاطر این یک کلمه، حاضر نشد با عبدالرّحمن بن عوف بیعت کند . پس معلوم شد که مسأله‌ی روش رهبری با مسأله‌ی کتاب و سنّت متفاوت است . کتاب و سنّت یعنی خود قانون . روش رهبری به متن قانون مربوط نیست ؛ به کیفیت رهبری مردم، به اختیاراتی که یک رهبر دارد و به تصمیماتی که رهبر اتخاذ می‌کند مربوط می‌شود . سخن امام حسین که فرمود: «اَسیرَ بِسیرَةِ جَدّی وَ اَبی‌» می‌خواهم سیره ام سیره‌ی جدّ و پدرم باشد، یعنی نه سیره‌ی ابوبکر، نه سیره‌ی عمر، نه سیره‌ی عثمان و نه سیره‌ی هیچ کس دیگر . این است که در حادثه‌ی عاشورا، ما درامام حسین علیه السلام جلوه هایی می‌بینیم که نشان می‌دهد علاوه بر مسئله‌ی امر به معروف و نهی از منکر و مسئله‌ی امتناع از بیعت و مسئله‌ی اجابت دعوت مردم کوفه، کار دیگری هم هست و آن این است که می‌خواست سیره‌ی جدّش را زنده کند . (همان منبع، 171-169 ) 3-3-15. زیبایی در کربلا زیبایی چیست و به چه چیزی زیبامی گویند؟ به عنوان مثال یکی از زیبایی‌هاشعر است؛ شعر تناسب و هماهنگی واژه‌هاست، اگر واژه ها با هم، همساز، همخوان و متناسب باشند آهنگی خلق می‌کنند که ما از آن لذت می‌بریم.به طور کلی، تمام هستی زیباست چون همه چیز در نظام هستی تناسب و تقارن و هماهنگی دارد. فاطمه‌ی صغری(س) گزارش می‌دهد که در تمام راه من هر وقت به عمه‌ام نگاه می‌کردم ذکر می‌گفت، عمه در سختی‌ها ما را در آغوش می‌گرفت و با ذکر خدا آراممان می‌کرد؛ یعنی، زینب(س) همیشه به یاد خدا بود و این یک زیبایی است، این که خودت را همیشه با خدای خودت هماهنگ کنی، زیبایی است. این قافله همیشه با خدای خودشان هماهنگ و همراهند.در تمام راه آنچه غم‌ها را از دل‌ها می‌زداید و آرامش به آن‌ها می‌بخشد اتصال، ارتباط و پیوندی است که با خدای خودشان دارند. زینب(س) در تمام مسیر از امام سجاد(ع) کسب تکلیف می‌کرد، یعنی با امامش هماهنگ است، نه پیش می‌افتد و نه عقب می‌ماند؛ این هماهنگی است. وقتی تو با زیباترین زیبا هماهنگ شدی، زیبایی می‌آفرینی ,وبی تردید زیباترین زیبا خداست. خداجمیل است پس با آن زیبا هماهنگ باشید. کربلا از آغاز تا پایان تقارن و تناسب و هماهنگی با خدا، قرآن و حقیقت است.این است که درپایان این داستان زینب می‌فرماید:مارایت الاجمیلا :من درکربلا جززیبایی ندیدم. 3-3-16. شعارهای عاشورا کلمه‌ی «شعار» در اصل عبارت بوده است از شعرها یا نثر هایی که در جنگها می‌خواندند . افراد که در میدان جنگ وارد می‌شدند، هر دسته ای شعار بالخصوصی داشت . جنگها معمولاً تن به تن بود . دو دسته که با یکدیگر می‌جنگیدند، افراد همه مسلّح، همه خُود پوشیده، همه زره پوشیده، همه چکمه پوشیده، همه شمشیر به دست و همه سپر به دست بودند و صورتشان از پایین تقریباً تا بینی و از بالا تا روی ابرو پوشیده بود، به طوری که هر مرد مبارزی فقط چشمهایش پیدا بود. این بود که در میدان جنگ، افراد کمتر شناخته می‌شدند . در جنگها به واسطه‌ی متّحدالشکل بودن همه‌ی افراد، نه تنها افراد یک سپاه از یکدیگر تشخیص داده نمی‌شدند بلکه افراد یک سپاه از افراد سپاه مخالف نیز تشخیص داده نمی‌شدند، به طوری که ممکن بود کسی اشتباه بکند، به جای اینکه سرباز سپاه دشمن را بزند سرباز خودی را بزند . این بود که هر قومی و هر لشگری یک شعار مخصوص به خود داشت ؛ جمله ای را انتخاب می‌کردند که در حین جنگ احیاناً آن را تکرار می‌کردند و شعار می‌دادند . این کار لااقل این مقدار فایده داشت که افراد لشکرها اشتباه نمی‌شدند و کسی همرزم خودش را نمی‌کشت . گاهی شعارهایی که می‌دادند اندکی از این هم روشنتر بود، به این صورت که آن مرد مبارزی که به میدان می‌رفت، گذشته از اینکه شعار عمومی دسته‌ی خودش را تکرار می‌کرد، احیاناً خودش را هم شخصاً معرفی می‌نمود . چون عرب طبع شعرش بسیار قوی است و شعر گفتن برای قوم عرب ساده است، غالب آنها وقتی می‌خواستند به میدان بروند، با یک رباعی، با یک رجز خودشان را معرفی می‌کردند، با شعر مبارز می‌طلبید . کسی هم که می‌خواست به او جواب بدهد که من آماده هستم، یک وقت می‌دیدند با شعری به همان آهنگ می‌گفت من آماده هستم ( که این اندکی مشکلتر بود ) . (مطهری، 1377، 180 ) از چیزهایی که ما در عاشورا زیاد می‌بینیم، مسأله‌ی شعار است، اباعبدالله علیه السلام در روز عاشورا شعارهای زیادی داده است که در آنها روح نهضت خودش را مشخص کرده که من برای چه می‌جنگم، چرا تسلیم نمی‌شوم، چرا آمده ام که تا آخرین قطره‌ی خون خودم را بریزم ؟ و متأسفانه این شعارها در میان ما شیعیان فراموش شده و ما شعارهای دیگری به جای آنها گذاشته ایم که این شعارها نمی‌تواند روح نهضت اباعبدالله را منعکس کند . ما در عاشورا دو نوع شعار می‌بینیم . یک نوع شعارهایی است که فقط معرّف شخص است و بیش از این چیز دیگری نیست . ولی شعارهای دیگری است که علاوه بر معرفی شخص، معرّف فکر هم هست، معرّف احساس است، معرّف نظر و ایده است، و اینها را ما در روز عاشورا زیاد می‌بینیم . هر دو نوع شعار را می‌بینیم . اما شعارهای خود اباعبدالله، خود داستان مفصلی است . (همان منبع، 183-182 ) 3-3-17. شعارهای اباعبدالله اباعبدالله در مقام افتخار، خیلی تکیه می‌کرد روی پدرش علیّ مرتضی . البته به اعتبار جدّش هم افتخار می‌کرد ( آن که جای خود دارد ) ولی مخصوصاً به پدرش علیّ مرتضی افتخار می‌کرد، با اینکه آنها که در آنجا بودند دشمنان علی بودند ولی مدّعی بودند که ما امت پیغمبر هستیم . امام حسین کوشش داشت که افتخارش را به علیّ مرتضی رسماً بیان کرده باشد . اشعاری که اباعبدالله در روز عاشورا خوانده اند، خیلی مختلف است ؛ با آهنگهای مختلف سروده شده است که بعضی از آنها از خود اباعبدالله و بقیه از دیگران است و ایشان استشهاد کرده اند، مثل اشعار معروف فَروَة بن مُسَیک که سراپا حماسه است . یکی از اشعاری که اباعبدالله در روز عاشورا می‌خواند و آن را شعار خودش قرار داده بود، این شعر بود ( مخصوصاً یک مصراع آن ) : اَلمُوتُ اَولی مِن رُکوب العارِ وَالعَارُ اَولی مِن دُخولِ النّارِ نزد من، مرگ از ننگ ذلت و پستی بهتر و عزیزتر و محبوبتر است . ( مقرم، 1387، 34 ) اسم این شعار را باید گذاشت شعار آزادی، شعار عزت، شعار شرافت ؛ یعنی برای یک مسلمان واقعی، مرگ همیشه سزاوارتر است از زیر بار ننگ ذلت رفتن . مردم دنیا ! بدانید اگر حسین حاضر است که تا آخرین قطره‌ی خون خود و جوانانش ریخته شود، برای چیست . حسین در دامن پیغمبر و علی بزرگ شده است -( تعبیر از خودش است )، از پستان زهرا شیر خورده است. خطبه ای دارد اباعبدالله در روز عاشورا، در آن وقتی که از نظر ظاهر همه‌ی امیدها قطع شده است و هر کسی [ در آن شرایط ] باشد خودش را می‌بازد . ولی این خطبه آنچنان شور و احساسات دارد که گویی آتش است که از دهان حسین بیرون می‌آید، اینقدر داغ است، آیا این جمله ها شوخی است: «اَلا وَ اِنَّ الدَّعِیِّ قَد رَکَرَبَینَ اثنَتَینِ بَینَ السِّلَّةِ وَ الذِّلَّةِ، وَ هَیهاتَ مِنَّا الذِّلَّةُ‌» ؟! ( سیّد ابن طاووس، 1377، 41 ) پسر زیاد از شمشیرش خون می‌چکد . پدر سفّاکش بیست سال قبل آنچنان از مردم کوفه زهر چشم گرفته بود که تا مردم کوفه شنیدند پسر زیاد مأمور کوفه شده است، خود به خود از ترس به خانه هایشان زیدند، چون او و پدرش را می‌شناختند که چه خونخوارهایی هستند . همین که پسر زیاد به کوفه آمد و امیر کوفه شد، به خاطر رعبی که پدرش در دل مردم کوفه ایجاد کرده بود، مردم از دور مسلم پراکنده شدند اینقدر مردم مرعوب اینها بودند ! امّا حسین خطاب به مردم کوفه می‌فرماید: «اَلا وَ اِنَّ الدَّعِیَّ ابنَ الدَّعِیِّ‌» مردم ! آن زنازاده‌ی پسر زنازاده، آن امیر و فرمانده شما «قَد رَکَزَبَینَ اثنَتَینِ بَینَ السِّلَّةِ وَ الذِّ لَّةِ‌» می‌دانید به من چه پیشنهاد می‌کند ؟ می‌گوید: حسین ! یا باید خوار و ذلیل من شوی و یا شمشیر . به امیرتان بگویید که حسین می‌گوید: «هَیهاتَ مِنَّا الذِّلَّةُ‌» حسین تن به خواری بدهد ؟! آیا او خیال کرده که من مثل او هستم ؟ «یَأبَی اللهُ ذلِکَ لَنا وَ رَسولُهُ وَ المومِنونَ وَ حُجورٌ طابَت وَ طَهُرَت‌» خدا می‌خواهد حسین چنین باشد . شما مگر نمی‌دانید، آن زنازاده مگر نمی‌داند که من در چه دامنی بزرگ شده ام ؟ من روی دامن پیغمبر بزرگ شده ام، روی دامن علیّ مرتضی بزرگ شده ام، من از پستان فاطمه شیر خورده ام . آیا کسی که از پستان زهرا شیر خورده باشد، تن به ذلت و اسارت مثل پسر زیاد می‌دهد ؟! «هَیهاتَ مِنَّا الذِّلَّةُ‌» ما کجا و تن به خواری دادن کجا ؟! شعار حسین در زوز عاشورا ازاین تیپ است . آقایان سر دسته ها که برای دسته‌های خودتان شعار می‌سازید، ببینید شعارهایتان با شعارهای حسین می‌خواند یا نمی‌خواند . ( مطهری ،1377، 185-183 ) 3-3-18. شعر و سرود مسأله‌ی شعر را وقتی انسان در مورد اسلام مطالعه می‌کند، مسائل عجیبی را می‌بیند . پیغمبر اکرم، هم با شعر مبارزه کرد و هم شعر را ترویج کرد ؛ با شعر هایی مبارزه کرد که به اصطلاح امروز متعهد نیست یعنی شعری نیست که هدفی داشته باشد، صرفاً تخیّل است، سرگرم کننده است، اکاذیب است . مثلاً کسی شعر می‌گفت در وصف اینکه نیزه‌ی فلان کس این طور بود یا اسبش آن طور بود، یا در وصف معشوق و زلف او، یا کسی را هجو و شخصیتی را مدح می‌کرد برای اینکه پول بگیرد . پیغمبر شدیداً با این نوع شعر مبارزه می‌کرد ؛ فرمود: «لَاَن یَمتَلِیَ جَوفُ رَجُلٍ قَیحاً خَیرٌ لَهُ مِن اَن یَمتَلِیَ شِعراً‌»( پاینده، 1324، 470، حدیث 2215 ) اگر درون انسان پر از چرک باشد بهتر از آن است که پر ازشعرهای مزخرف باشد . ولی همچنین فرمود: «اِنَّ مِنَ الشِّعرِ لَحِکمَةً‌» ( امینی، 1340، 9: 2 ) اما هر شعری را نمی‌گویم ؛ بعضی از شعرها حکمت است، حقیقت است . پیغمبر در دستگاه خودش چندین شاعر داشت . شعرایی بودند که پیغمبر اکرم یا ائمّه اطهار آنها را تشویق می‌کردند، اما چه جور شعرایی ؟ شعرایی که پیام اسلام را، حقایق اسلام را در لباس زیبای شعر به مردم می‌رساندند . و بدون شک کاری که شعر می‌کند، یک نثر نمی‌تواند انجام دهد، چون شعر زیباتر از نثر است . شعر وزن و قافیه دارد، آهنگ پذیر است، اذهان برای حفظ کردن شعر آماده است . ما در تاریخ اسلام شعرهای حماسی و توحیدی داریم در عربی و فارسی . شعرهای فوق العاده ای داریم در وعظ و اندرز در عربی و فارسی . همه‌ی اینها از نتایج فرهنگ اسلامی است . اثری که شعر دارد نثر ندارد . اعجاب نهج البلاغه این است که نثر است و اینهمه فصیح و زیباست به طوری که در حد شعر و بلکه والاتر از شعر است . اگر شعر برای شاعر وسیله باشد برای هدفش، دیگر نظیر ندارد . امروز از وسایل نمی‌شود غافل بود . در عصر جدید وسایلی پیدا شده که در قدیم نبوده است . ما نباید به وسایل قدیم اکتفا کنیم ؛ ما فقط باید ببینیم چه وسیله ای مشروع است و چه وسیله ای نامشروع . ( مطهری، 1377، 345-343 ) 3-3-19. فلسفه‌ی عاشورا پس اگر از ما بپرسند شما در روز عاشورا که دائماً حسین حسین می‌کنید و به سر خودتان می‌زنید، چه می‌خواهید بگویید ؟ باید بگوییم: ما می‌خواهیم حرف آقایمان را بگوییم، ما هر سال می‌خواهیم تجدید حیات کنیم «یا اَیُّهَا الَّذینَ امَنُوا استَجیبواللهِ وَ لِلرَّسولِ اِذا دَعاکُم لِما یُحییکُم‌» . باید بگوییم عاشورا روز تجدید حیات ماست . در این روز می‌خواهیم در کوثر حسینی شستشو کنیم، تجدید حیات کنیم، روح خودمان را شستشو بدهیم، خودمان را زنده کنیم، از نو مبادی و مبانی اسلام را بیاموزیم، روح اسلام را از نو به خودمان تزریق کنیم . ما نمی‌خواهیم حس امر به معروف و نهی از منکر، احساس شهادت، احساس جهاد، احساس فداکاری در راه حق، در ما فراموش بشود ؛ نمی‌خواهیم روح فداکاری در راه حق در ما بمیرد . این فلسفه‌ی عاشوراست، نه گناه کردن و بعد به نام حسین بن علی بخشیده شدن ! گناه کنیم، بعد در مجلسی شرکت کنیم و بگوییم خوب دیگر گناهانمان بخشیده شده . گناه آن وقت بخشیده می‌شود که روح ما پیوند‌ی با روح حسین بن علی بخورد ؛ ولی علامت بخشیده شدنش این است که دو مرتبه دیگر دنبال آن گناه نمی‌رویم .شعارهای ما در مجالس، در تکیه ها و در دسته ها باید محیی باشد نه مخدّر، باید زنده کننده باشد نه بی حس کننده . اگر بی حس کننده باشد، نه تنها اجر و پاداشی نخواهیم داشت بلکه ما را از حسین علیه السلام دور می‌کند . این اشک برای حسین ریختن خیلی اجر دارد اما به شرط اینکه حسین آنچنانکه هست در دل ما وارد بشود . «اِنَّ لِلحُسَینِ مَحَبَّةً مَکنونَةً فی قُلوبِ المُؤمِنینَ‌» ( نوری، 1366، 318: 10 ) اگر در دلی ایمان باشد نمی‌تواند حسین را دوست نداشته باشد، چون حسین مجسمه ای است از ایمان . اباعبدالله گاهی شعار معرفی خودش را می‌داد : اَنَا الحُسَینُ بنُ عَلی اَلَیتُ اَن لا اَنثَنی اَحمی عِیالاتِ اَبی اَمضی عَلی دینِ النَّبی ( مقرم، 1378، 345 ) شعارهای ایشان با آهنگهای مختلف است . وقتی که در میدان جنگ تنها می‌ایستاد، شعارهای بلند می‌داد، شعاری را می‌خواند که با وزن طولانی بود: اَنَا بنُ عَلیَّ الطُّهرِ مِن آلِ هاشِمٍ کَفانی بِهذا مَفخَراً حینَ اَفخَرُ اما وقتی که حمله می‌کرد، شعارهای حمله ای می‌داد مثل: «اَلمَوتُ اَولی مِن رُکوبِ العارِ‌» . ( قمی، 1390، 282: 1) 3-3-20.حادثه‌ی کربلا، تجسم عملی اسلام این حادثه حادثه ای شبیه پذیر و نمایش پذیر، دارای سوژه‌های بسیار زیاد که گویی آن را برای نشان دادن تهیه کرده اند . این جنبه‌ی حادثه‌ی کربلا راز دیگری دارد. می‌گویم حادثه‌ی کربلا ؛ نمی‌گویم قیام، چون بیش از قیام است ؛ نمی‌گویم نهضت، چون بیش از نهضت است . ) آن راز این است که اساساً خود این حادثه، تمام این حادثه تجسم اسلام است در همه‌ی ابعاد و جنبه ها ؛ یعنی راز اینکه این حادثه نمایش پذیر و شبیه پذیر است، این است که تجسم فکر و ایده‌ی چند جانبه و چند وجه و چند بعد اسلامی است ؛ همه‌ی اصول و جنبه‌های اسلامی عملاً در این حادثه تجسم پیدا کرده است ؛ اسلام است در جریان و در عمل و در مرحله‌ی تحقق . گاهی مجسمه سازی ها یا نقاشیها برای یک ایده‌ی بخصوص است . البته گاهی اساساً هیچ ایده ای در آن نیست و به اصطلاح هنر برای هنر و زیبایی است، ولی گاهی برای نشان دادن یک فکر است . شخصی که از خارج برگشته بود می‌گفت از جمله چیزهایی که من در یکی از موزه‌های آنجا دیدم این بود که بر روی یک تخت، مجسمه‌ی زن بسیار زیبا و جوانی بود و مجسمه‌ی جوانی هم در کنار او بود در حالی که جوان از جا حرکت کرده و یک پایش را پایین تخت گذاشته و رویش را برگردانده بود . مثل اینکه داشت به سرعت از آن زن دور می‌شد . معلوم بود که پهلوی او بوده است . گفت من نفهمیدم که معنای این چیست . آیا قصه ای را نشان می‌دهد ؟ از راهنما پرسیدم گفت: این تجسم فکر افلاطون است، فکری که فلاسفه دارند درباره‌ی انسان و عشقها که وصالها مدفن عشقهاست و عشقها اگر صددرصد منجر به وصال بشوند، در نهایت امر تبدیل به بیزاریها، و معشوقها تبدیل به منفورها می‌شوند . اصلی است که حکما و عرفا بیان کرده اند که انسان عاشق چیزی است که ندارد، و تا وقتی که آن چیز را ندارد بدان عشق می‌ورزد . همین که صددرصد به آن رسید، حرارت عشق تبدیل به سردی می‌شود و به دنبال معشوقی دیگر می‌رود . می‌بینیم این تجسم یک فکر است اما تجسمی بی روح ؛ یعنی فکری را در سنگ نمایش داده اند و سنگ روح ندارد . این، واقعیت و حقیقت نیست . یا در نقاشیها ممکن است چنین چیزهایی باشد . و چقدر تفاوت است میان تجسم بی روح و تجسم زنده و جاندار که یک فکر تجسم پیدا کند و پیاده شود در یک موضوع جاندار ذی حیات، آنهم نه هر جانداری ( مثل نمایشهای بی حقیقت و صورت سازی هایی که امروز درست می‌کنند و حقیقتی در کار نیست ) بلکه در عین حال، تنها نمایش نباشد، حقیقت و واقعیت باشد، یعنی پیاده شدن واقعی باشد . حادثه‌ی کربلا خودش یک نمایش از سربازان اسلام است اما نه نمایشی که صرفاً نمایش یعنی صورت سازی باشد، آدمکهایی درست کنند و صورتی بسازند ولی در واقع حقیقت نداشته باشد . ( مطهری، 1377، 382-381 ) 3-3-21.سه شکل نقش مسقیم زن در ساختن تاریخ 1 . زن «شئ گرانبها‌» و بدون نقش اول اینکه اساساً زن نقش مستقیم در ساختن تاریخ نداشته باشد، یعنی نقش زن منفی محض باشد . در بسیاری از اجتماعات برای زن جز زاییدن و بچه درست کردن و اداره‌ی خانواده نقشی قائل نبوده اند ؛ یعنی زن در اجتماع بزرگ نقش مستقیم نداشته، نقش غیر مستقیم داشته است، به این ترتیب که او در خانواده مؤثر بوده و فرد ساخته‌ی خانواده در اجتماع مؤثر بوده است . ولی در این اجتماعات زن علی رغم اینکه نقشی در ساختن تاریخ و اجتماع نداشته است، بدون شک و برخلاف تبلیغاتی که در این زمینه می‌کنند، به عنوان یک شئ گرانبها زندگی می‌کرده است ؛ یعنی به عنوان یک شخص، کمتر مؤثر بوده ولی یک شئ بسیار گرانبها بوده و به دلیل همان گرانبهایی اش بر مرد اثر می‌گذاشته است ؛ ارزان نبوده که در خیابانها پخش باشد و هزاران اماکن عمومی برای بهره گیری از او وجود داشته باشد، بلکه فقط در دایره‌ی زندگی خانوادگی مورد بهره برداری قرار می‌گرفته است . لذا قهراً برای مرد خانواده یک موجود بسیار گرانبها بوده، چون تنها موجودی بوده که احساسات جنسی و عاطفی او را اشباع می‌کرده و طبعاً و بدون شک مرد عملاً در خدمت زن بوده است . ولی زن شئ بوده، شئ گرانبها، مثل الماس که یک گوهر گرانیهاست ؛ شخص نیست، شئ است ولی گرانبها . 2 . زن، «شخص بی بها‌» و دارای نقش شکل دیگر تأثیر زن در تاریخ – که این شکل در جوامع قدیم زیاد نبوده - این است که زن عامل مؤثر در تاریخ باشد، نقش مستقیم در تاریخ داشته باشد و به عنوان شخص مؤثر باشد نه به عنوان شئ اما شخص بی بها، شخص بی ارزش، شخصی که حریم میان او و مرد برداشته شده است . دقایق روانشناسی ثابت کرده است که ملاحظات بسیار دقیقی یعنی طرحی در خلقت بوده برای عزیز نگه داشتن زن . هر وقت این حریم بکلی شکسته و این حصار خرد شده است، شخصیت زن از نظر احترام و عزت پایین آمده است . البته از جنبه‌های دیگری ممکن است شخصیتش بالا رفته باشد مثلاً باسواد شده باشد، عالمه شده باشد، ولی دیگر آن موجود گرانبها برای مرد نیست . از طرف دیگر، زن نمی‌تواند زن نباشد . جزء طبیعت زن این است که برای مرد گرانبها باشد، و اگر این را از زن بگیرید تمام روحیه‌ی او متلاشی می‌شود . آنچه برای مرد در رابطه‌ی جنسی ملحوظ است، در اختیار داشتن زن به عنوان یک موجود گرانبهاست نه در اختیار یک زن بودن به عنوان یک موجود گرانبها برای او . ولی آنچه در طبیعت زن وجود دارد این نیست که یک مرد را به عنوان یک شئ گرانبها داشته باشد، بلکه این است که خودش به عنوان یک شئ گرانبها مرد را در تسخیر داشته باشد . آنجا که زن از حالت اختصاص خارج شد، یعنی وقتی که زن ارزان شد، در اماکن عمومی بسیار پیدا شد، هزاران وسیله برای استفاده‌ی مرد از زن پیدا شد، خیابانها و کوچه ها جلوه گاه زن شد که خودش را به مرد ارائه بدهد و مرد بتواند از نظر چشم چرانی و تماشا کردن، از نظر استماع موسیقی صدای زن، از نظر لمس کردن، حداکثر بهره برداری را از زن بکند، آنجاست که زن از ارزش خودش، از آن ارزشی که برای مرد باید داشته باشد می‌افتد ؛ یعنی دیگر شئ گرانبها نیست ولی ممکن است مثلاً باسواد باشد، درسی خوانده باشد، بتواند معلم باشد و کلاسهایی را اداره کند یا طبیب باشد، همه‌ی اینها را می‌تواند داشته باشد ولی در این شرایط آن ارزشی که برای یک زن در طبیعت او وجود دارد دیگر برایش وجود ندارد . و در واقع در این وقت است که زن به شکل دیگر ملعبه‌ی جامعه‌ی مردان می‌شود بدون آنکه در نظر فردی از افراد مردان، آن عزت و احترمی را که باید داشته باشد دارا باشد. 3 . زن، «شخص گرانبها‌» و دارای نقش شکل سومی هم وجود دارد و آن این است که زن به صورت یک «شخص گرانبها‌» در بیاید، هم شخص باشد و هم گرانبها ؛ یعنی از یک طرف شخصیت روحی و معنوی داشته باشد، کمالات روحی و انسانی نظیر آگاهی داشته باشد و از طرف دیگر، در اجتماع مبتذل نباشد . یعنی آن محدویت نباشد و آن اختلاط هم نباشد ؛ نه محدویت و نه اختلاط بلکه حریم . حریم مسأله ای است بین محدودیت زن و اختلاط زن و مرد .وفتی ما به متن اسلام مراجعه می‌کنیم می‌بینیم نتیجه آنچه که اسلام در مورد زن می‌خواهد، خصیت است و گرانبها بودن . در پرتو همین شخصیت و گرانبهایی، عفاف در جامعه مستقر می‌شود، روانها سالم باقی می‌مانند، کانونهای خانوادگی در جامعه سالم می‌مانند و «رشید‌» از کار در می‌آید . گرانبها بودن زن به این است که بین او و مرد در حدودی که اسلام مشخص کرده، حریم باشد؛ یعنی اسلام اجازه نمی‌دهد که جز کانون خانوادگی، یعنی صحنه‌ی اجتماع، صحنه‌ی بهره برداری و التذاذ جنسی مرد از زن باشد چه به صورت نگاه کردن به بدن و اندامش، چه به صورت لمس کردن بدنش، چه به صورت استشمام عطر زنانه اش و یا شنیدن صدای پایش که اگر به اصطلاح به صورت مهیّج باشد، اسلام اجازه نمی‌دهد . اسلام برای زن شخصیت می‌خواهد نه ابتذال . ( همان منبع، 403- 400 ) تاریخ کربلا یک تاریخ و حادثه‌ی مذکر – مؤنث است ؛ حادثه ای است که مرد و زن هر دو در آن نقش دارند، ولی مرد در مدار خودش و زن در مدار خودش . اباعبدالله اهل بیت خودش را حرکت می‌دهد برای اینکه در این تاریخ عظیم رسالتی را انجام دهند، برای اینکه نقش مستقیمی در ساختن این تاریخ عظیم داشته باشند با قافله سالاری زینب، بدون آنکه از مدار خودشان خارج بشوند . ( همان منبع، 408 ) فصل چهارم: تأثیر تاریخ عاشورا و مقاتل در شکل گیری درام در سه اثر نمایشی بی قراری، روزهایی که به یادت گذشت و دود کعبه فصل چهارم تأثیر تاریخ عاشورا و مقاتل در شکل گیری درام در سه اثر نمایشی بی قراری، روزهایی که به یادت گذشت و دود کعبه مقدمه ابن اثير در كتاب «نهايه» مي‏گويد: «عاشورا يك اسم اسلامي است» و ابن دريد مي‏گويد: «عاشورا يك اسم اسلامي» است و در دوره جاهليت به اين نام معروف نبود، (مرتضی العاملی، 1426، 106: ج3 ) در «مجمع البحرين» نيز آمده است: «عاشورا يك اسم اسلامي است» آنچه پيش از به شهادت رسيدن حضرت امام حسين(ع) بود اين بود كه هم پيامبر اسلام(ص) و هم حضرت علي(ع) شهادت امام حسين(ع) را در كربلا پيشگويي كرده بودند و حتي امام حسين(ع) نيز شهادت خود را پيشگويي كرده بود و به برخي از پيامبران پيشين هم شهادت آن حضرت وحي شده بود، (علامه مجلسی، 1037، 250 – 223: ج44). ولي پيش از اسلام دهم محرم را عاشورا نمي‏گفتند. ولي پس از آنكه حضرت امام حسين(ع) در كربلا به شهادت رسيد، آن روز در ميان مردم به روز عاشورا معروف گرديد و شيعيان علي(ع) آن روز را روز عزا و عزاداري قرار دادند و در مقابل آنان بني اميه و پيروانشان آن روز را روز جشن و سرور قرار دادند و به تدريج دشمنان شيعه درباره عاشورا احاديثي ساختند تا آن روز را با فضيلت نشان بدهند در حالي كه آن روز، روز غم و اندوه است و روز مصيبت و نكبت است، روزي است كه بهترين انسان را كشته‏اند، جگر رسول خدا را پاره كرده‏اند و زنان و كودكان پيامبر را به اسارت برده‏اند، آيا اينگونه روز مي‏تواند روز مباركي باشد؟! انسان وقتی تاریخ حادثه‌ی عاشورا را می‌خواند، استعدادی برای شبیه سازی در آن می‌بیند . همان طور که قرآن برای آهنگ پذیری ساخته نشده ولی این طور هست، حادثه‌ی کربلا هم برای شبیه سازی ساخته نشده ولی این طور هست . داستان کربلا در هزار و دویست سال پیش روی صفحه‌ی کتاب آمده ؛ یک وقتی آمده که کسی فکر نمی‌کرده که این حادثه اینقدر گسترش پیدا خواهد کرد . متن تاریخ این حادثه گویی اساساً برای یک نمایشنامه نوشته شده است . شبیه پذیر است، گویی دستور داده اند که آن را برای صحنه بودن بسازند . ما شهادتهای فجیع زیاد داریم ولی این داستان به این شکل آیا می‌تواند تصادف باشد و تعمّد نباشد و اباعبدالله به این مطلب توجه نکرده باشد ؟ 4-1 . درام واژه درام به معنی عمل است ؛ عملی که بازیگران در برابر تماشاگران به اجرا در می‌آورند ( ویگنز) viegnes )، 1377، 12 ) . درام را به عنوان عامل آنچه بر صحنه نمایش خلق می‌شود از چشم اندازها و زوایای مختلف می‌توان تعریف کرد ( مشهدی، 1390، 102 ) . استفاده از کلمه «نمایشی‌» به جای «دراماتیک‌» غلط مصطلحی در زبان فارسی است . این کلمه همه آنچه را که «دراماتیک‌» القاء می‌کند ؛ شامل نیست . اصولاً «نمایش‌» مفهوم وسیع تری دارد . در زبان فارسی «نمایش‌» چیزی را که به تماشا گذارده شود با کلمه بیان می‌کنند ؛ مثلاً رقص، آواز و عملیات آکروباتی را هم نمایش می‌گویند و ترکیباتی مانند نمایشگاه که در برابر exposition به کار می‌رود . این موارد، وسعت مفهوم کلمه نمایش را نشان می‌دهد . حال آنکه درام وسعت معنایی محدودتری دارد و صرفاً متعلق به تئاتر است . به همین دلیل، باید درام و دراماتیک را، به ویژه، در جاهایی که مفهوم دقیق کلمه مورد نظر است به جای نمایش و نمایشی به کار برد ( رئیسی بهان، 1387، 14 ) . درام در ایران، به معنای نمایشنامه ها یا فیلم‌های هیجان انگیز و پر حادثه و احیاناً رمانتیک به مفهوم دور از واقعیت کلمه میان مردم شیوع یافته است . عده ای معتقدند که آثاری که آمیزه ای از غم و شادی در آن ها دیده شود از نوع درام به حساب می‌آید و معنی اصلی درام، نمایشنامه و داستانی است که موضوع آن تواماً غم انگیز و شادی بخش باشد ( رزمجو، 1370، 49 ) . درام، تقلید زندگی واقعی است . ولی کتاب طبیعت به زبانی نوشته نشده است که بتوان آن را به صورت یک فرهنگ یا دستور زبان ویژه درآورد . در اینجا چندان نظامهای معنا آفرین گوناگونی در کار است که هر تجربه ای، بسیار نامعین و مبهم می‌نماید . در طبیعت ف رمزگانی ویژه و یکسان نمی‌توان یافت . به همین منوال، تئاتر را نیز نمی‌توان به نظام ویژه ای از رمزها کاهش داد . تئاتر، صورت پندارینِ جهان واقعی و زندگی واقعی است – که در والاترین مرحله، نظام و جایگاه هنر را به دست می‌آورد . تئاتر نیز همچون دیگر شکلهای درام پیچیده تر از آن است که بتوان آن را تنها یک زبان با قواعد دستوری و معنا رسانی از پیش تعیین شده دانست . گرچه در تئاتر زبانها و نظامهای معنارسانی گوناگونی به کار می‌رود، خودش همزاد زندگی است . البته تئاتر همزاد ساده و کنترل شده‌ی زندگی است ولی به هر حال همزاد آن است . از همین رو، هر نمایش دراماتیک در همه‌ی سطوحش و بویژه در سطح معنایِ باطنی که والاترین مرحله از پایگان معانی است، تلاشی متعالی به خرج می‌دهد تا به حد معنایی یگانه و ویژه و همه فهم کاهش نیابد . ( اسلین، 1391، 105 ) 4-1-1 . خلاصه نمایشنامه بی قراری این نمایشنامه درباره‌ی عاشق شدن یک مرد به نام طارق در پایان واقعه کربلاست . این مرد بنا به دستور عبیدالله بن زیاد باید در روزهای سفر زینب (س) و دیگر اهل بیت امام حسین (ع) واقعه نویسی کند . طارق در این وضعیت عاشق دختری به نام آیه می‌شود و حالا برای یافتن او در میان دخترهای این کاروان جست و جو می‌کند در می‌یابد که هر یک از این آیه ها عاشق زینب (س) هستند و طارق نیز برای رسیدن به معشوق خود جز علاقه مندی و ارادت به حضرت زینب (س) چاره ای ندارد، طارق نیز عاشق زینبی می‌شود که به همه آدم‌های اهل حق تعلق دارد . 4-1-2. تحلیل نمایشنامه بی قراری شخصیت محوری نمایشنامه بی قراری دکتر سعید شاپوری، زینب (س) است . «شخصیت سازمانی پویا درون فرد متشکل از سیستم‌های روانی – جسمانی است که رفتار و افکار مشخصه‌ی او را تعیین می‌کنند‌» ( آلپورت، 1961، ص 28 ) بعد از ظهر یازدهم بود – عمر سعد با لشکریان خودش برای دفن کردن اجساد کثیف افراد خود در کربلا ماند . ولی بدنهای اصحاب اباعبدالله همان طور ماندند . بعد اسرا را حرکت دادند، یکسره از کربلا تا کوفه که تقزیباً دوازده فرسخ است . ترتیب کار را اینچنین داده بودند که روز دوازدهم اسرا را به اصطلاح با طبل و شیپور و با دبدبه به علامت فتح وارد کنند و به خیال خودشان آخرین ضربت را به خاندان پیغمبر بزنند . اینها را حرکت دادند و بردند در حالی که زینب شاید از روز تاسوعا اصلاً خواب به چشمش نرفته است سرهای مقدس را قبلاً بریده بودند . تقریباً دو ساعت بعد از طلوع آفتاب در حالی که اسرا را وارد کوفه می‌کردند دستور دادند سرهای مقدس را به استقبال آنها ببرند که با یکدیگر بیایند . دم دروازه‌ی کوفه ( دختر علی، دختر فاطمه اینجا تجلی می‌کند ) این زن با شخصیت که در عین حال زن باقی ماند و گرانبها، خطابه ای می‌خواند . راویان چنین نقل کرده اند که در یک موقع خاصی زینب موقعیت را تشخیص داد : «وَ قَد أَومَأَت‌» دختر علی یک اشاره کرد . عبارت تاریخ این است: «وَ قَد اَومَأَ ت اِلَی النأسِ اَن اُسکُتو ا فَارتَدَّ تِ الاَنفاسُ وَ سَکَنَتِ الأجراسُ‌» (علامه مجلسی، 1360، 108: 5) یعنی در آن هیاهو و غلغله که اگر دهل می‌زدند صدایش به جایی نمی‌رسید، گویی نفسها در سینه ها حبس شد و صدای زنگها و هیاهو ها خاموش گشت، مرکبها هم ایستادند . خطبه ای خواند . راوی گفت: «وَ لَم اَرَ وَاللهِ خَفِرَةً قَطُّ اَنطَقَ مِنها‌» ( همان منبع ) این «خَفِره‌» خیلی ارزش دارد . «خَفِره‌» یعنی زن با حیا . این زن نباید مثل یک زن بی حیا حرف بزند . زینب آن خطابه را در نهایت عظمت القاء کرد . در عین حال دشمن می‌گوید: «وَلَم اَرَ وَاللهِ خَفِرَةً قَطُّ اَنطَقَ مِنها‌» یعنی آن حیای زنانگی از او پیدا بود . شجاعت علی با حیای زنانگی در هم آمیخته بود . آمده است . نمونه ای از خطبه‌های حضرت زینب ( مجلس عبیدالله ) در نمایشنامه بی قراری: حضرت زینب (س) : ای مردم فریبکا و بی مقدار ! ای مردم کوفه ! هرگز دیده هایتان از اشک تهی مباد آیا این شمایید که بر مصیبت ما گریه می‌کنید ؟ مثل شما داستان آن پیر زنی است که ریسمانش را می‌بافد و آنگاه رشته را باز پنبه می‌کند .( شاپوری، 1390، 12 ) حضرت زینب (س) : به خدا که جز زیبایی ندیده ام . شهادت برای حسین و یارانش مقرر شده بود که اینان سر خوشانه پای در میدان جنگ گذاشتند .( همان منبع، 17 ) گویی سخن علی از دهان زینب می‌ریزد، گویی که علی زنده شده و سخن او از دهان زینب می‌ریزد . می‌گوید وقتی حرفهای زینب تمام شد، مردم را دیدم که همه، انگشتانشان را به دهان گرفته و می‌گزیدند. این است نقش زن به شکلی که اسلام می‌خواهد ؛ شخصیت در عین حیا، عفاف، عفت، پاکی و حریم تاریخ کربلا به این دلیل مذکّر – مؤنّث است که در ساختن آن، هم جنس مذکّر عامل مؤثری است ولی در مدار خودش، و هم جنس مؤنّث در مدار خودش . این تاریخ به دست این دو جنس ساخته شد . ( مطهری، 1377، 411-408 ) طارق وقایع عاشورا را شرح می‌دهد . جمله به جمله و سطر به سطر شرح واقعه را برای یزید بن معاویه می‌نویسد تا در کاخ سبز خود بخواند و همانطور جمله به جمله و سطر به سطر هر آنچه بر فرزندان پیامبر گذشت را برای تماشاگران نیز باز می‌گوید . او نمی‌خواسته بجنگد . او یک واقعه نویس است نه مرد جنگ و کارزار ولی اکنون قلم به دست دارد تا از وقایع صحرای کربلا و بی مهری مهمان کشی‌های اهل شام و کوفه بگوید . بگوید که چگونه سر حسین (ع) بر نیزه درخشید و چگونه فرزندان پیامبر با لب تشنه به اسارت برده شدند . طارق : می‌گوید ( مکث) نویسنده می‌گوید من واقعه نویس تیره بختی ام که از روزگار بد قلم از دستم افتاده و شمشیری که هرگز از غلاف نکشیده ام در کمر دارم . من طارق، بی قرارم ... ( شاپوری، 1390، 12-11 ) طارق باید به دست اسیران زنجیر بزند . اما خود می‌گوید: «در برابر اسیر اول ایستادم و به دستش زنجیر زدم . در برابر اسیر دوم ایستادم و دستانش را زنجیر زدم . در برابر اسیر سوم ایستادم . مکث کردم و زنجیر در دل خود بستم .‌» و این چنین طارق واقعه نویس عاشق می‌شود . عاشق دخترکی آیه نام . زیبا ولی رنجیده و هراسان . طارق برای کاخ سبز چنین می‌نویسد:« زینب، دختر علی راست ایستاده سخن می‌گفت و کوفیان می‌گریستند. مردم برای دیدن واقعه در دروازه‌های شهر اجتماع کرده‌اند و حاکم کوفه عبیدالله‌بن زیاد به آنان امر می‌کند که جمله‌گی از عابد و تاجر مهیای جنگ شوند:« از فردا تمامی راه‌های کوفه به دو جا ختم می‌شود، نخیله یا دوزخ . اما سخنان زینب(س) لرزه بر دل سنگ یزید و یزیدیان می‌اندازد. او چنان با صلابت و استوار است که حتی قامت 2 تا شده‌اش هم باز چون سرو آزاد و برافراشته به نظر می‌رسد. او هیچ چیز نمی‌خواهد و خطاب به یزیدیان می‌گوید:«خوشدل نباشید که خدا در مکافات تعجیل نمی‌کند.» همه چیز تحت‌الشعاع زیرکی و سخنان عمیق و رفتار مؤثر زینب(س) است. اوست که زنان را آرام می‌بخشد و آب می‌نوشاند. اوست که خطابه می‌گوید و اوست که با عزت نفس در خرابه‌های شام برای عزیزان خود عزاداری می‌کند. اوست که با صدایی که چکاچک هزاران شمشیر را در خود دارد ظالمان را به سجع و زیبایی کلام مقهور می‌کند. اوست. یک زن. زنی که ام‌المصائب است. سه آیه و یک طارق: طارق در این میان صحرا را زیر پا می‌گذارد تا آیه‌اش را بیابد و هنگامی که به صف اسیران می‌رسد، دختران جوانی را می‌بیند که هر یک مدعی آیه بوده‌اند. دختر 1 : آیه منم . دختر 2 : آیه منم . دختر 3 : قصه نخوانید که آیه منم ( به طارق ) لب‌های آیه ات مگر چاک چاک نبود ؟ طارق : نمی‌دانم . آیه من همه چشم بود و هراسان و شیفته‌ی بانوی بلند بالایی بود ...( شاپوری، 1390، 20-19 ) طارق‌ به دنبال دخترک زیبا و هراسانی است که زنجیر به دست داشت. دخترکی که طارق او را می‌نگریست ولی می‌دانست که نگاه تمام و کمال دخترک جای دیگری است. نگاه دخترک به بانویش زینب(س) است. اما اکنون 3 دختر جوان در برابر طارق ایستاده‌اند و گویی با هم حسی نهان خود بازی را هدایت می‌کنند تا بلکه بتوانند طارق را به مسیر واقعی خود که همانا به تصویر کشیدن حقیقت است رهنمون شدند. آنها از او می‌خواهند قلم را به دست گیرد و از آنچه بر خاندان پیامبر رفت بنویسد.اما طارق دیوانه است و دیوانه چه می‌تواند بنویسد جز دیوانگی خود؟قلمی دیگر بجو! در پایان نمایش طارق، آشفته و پریشان در می‌یابد که باید قلمی دیگر بجوید. چرا که تمام واقعه‌ها را با یک قلم نمی‌توان نوشت. او دست از جست‌و جوی قلبی که دیگر ندارد برمی‌دارد. پر قلم را از علی‌بن‌حسین(زین‌العابدین(ع می‌گیرد و یا ایهاالمدّثر روایت می‌شود. این بار واقعه‌نویس عاشق قلم به دست گرفته تا واقعه‌ای دیگر را به گونه‌ای دیگر روایت کند و بگوید از آنچه که دیگران نگفتند. دختر 2 : قلم دیگر چه ؟ قلمی تازه نمی‌خواهی ؟ طارق : اگر یه اختیار بود به هزار حنجره فریاد بر می‌کشیدم نه ! که تمام تیره بختی ام از نوشتن است. دختر 2 : پس قلمی تازه بردار و واقعه‌ی ما بنویس . ( شاپوری، 1390، 32 ) طارق : اما شما ؟ شما سه تن ؟ 3دختر: ( با هم ) ما آیه بودیم . آیه‌ی آیه بودیم . نشان از یک نشان . که اینک چهار تنیم که تو خود اینک آیه‌ی دیگری . ( همان منبع، 37 ) طارق، و سه آیه شخصیت‌های خیالی هستند که از صافی ذهن نویسنده عبور کرده و در عین حال باعث تحریف در واقعه کربلا نشده و متن مستندات تاریخی دارد . در نهضت حسینی عوامل متعددی دخالت داشته است و همین امر سبب شده است که این حادثه با اینکه از نظر تاریخی و وقایع سطحی طول و تفصیل زیادی ندارد، از نظر تفسیری و از نظر پی بردن به ماهیت این واقعه‌ی بزرگ تاریخی، بسیار پیچیده باشد . یکی از علل اینکه تفسیرهای مختلفی درباره‌ی این حادثه شده و احیاناً سوء استفاده هایی از این حادثه عظیم و بزرگ شده است، پیچیدگی این داستان است از نظر عناصری که در به وجود آمدن این حادثه مؤثّر بوده اند . هر کسی شخصیت دارد و شخصیت شما به تعیین کردن حدود موفقیت و خشنودی شما در زندگی کمک خواهد کرد . اگر بگوییم که شخصیت شما یکی از مهم ترین نعمت‌های شماست، اغراق نکرده ایم . شخصیت به شما کمک کرده است تا تجربیات خود را شکل دهید و تا آخر عمر شما نیز این کار را انجام خواهد داد . تمام موفقیت‌های شما تا به امروز، انتظاراتی که برای آینده دارید، خواه همسر یا والد خوبی بشوید، ختی سلامتی شما، تحت تاتیر شخصیت شما و شخصیت افرادی که با آنها تعامل می‌کنید، قرار دارد. شخصیت شما می‌تواند گزینه‌های شما را محدود کرده یا گسترش دهد، از در میان گذاشتن برخی تجربیات جلوگیری کند، یا شما را قادر سازد از آنها سوء استفاده کنید . شخصیت، برخی افراد را محدود یا مقید می‌کند و فرصت هایی را برای دیگران فراهم می‌آورد . (پی شولتز / آلن شولتز، 1392، 3 ) یزید نه تنها شخصی فاسق و فاجری بود بلکه متظاهر و متجاوز به هر فسق بود و شایستگی سیاسی هم نداشت . معاویه و بسیاری از خلفای آل عباس هم مردمان فاسق و فاجری بودند، ولی یک مطلب را کاملاً درک می‌کردند و آن اینکه می‌فهمیدند اگر بخواهند مُلک و قدرتشان باقی بماند باید تا حد زیادی شؤون اسلامی را حفظ کنند . ولی یزید بن معاویه این شعور را هم نداشت ؛ آدم متهتّکی بود، خوشش می‌آمد به مردم و اسلام بی اعتنایی کند . معاویه هم شاید شراب می‌خورد ولی هرگز تاریخ نشان نمی‌دهد که معاویه در یک مجلس، علنی شراب خورده باشد یا در حالتی که مست است وارد مجلس شده باشد ؛ در حالی که این مرد علناً در مجلس رسمی شراب می‌خورد، مست لایعقل می‌شد و شروع می‌کرد به یاوه سرایی . تمام مورخین معتبر نوشته اند که این مرد، میمون باز و یوزباز بود . میمونی داشت که به آن کنیه‌ی «اباقَیس‌» داده بود . چون مادرش زن بادیه نشین بود و خودش هم در بادیه بزرگ شده بود، اخلاق بادیه نشینی داشت . این است که امام حسین علیه السلام فرمود: «وَ عَلَی الاِ سلامِ السَّلامُ اِذ قَد بُلِیَتِ الاُ مَّةُ بِراعٍ مِثلِ یَزیدَ‌». ( مقرّم، 1387، 146 ). بنابر این توضیحات شخصبت یزید در نمایشنامه بی قراری همان گونه است که در تاریخ به آن اشاره شده است. یزید: شمشیر میان ما و شما داوری کرد . لب باز کن ای صاحب خلافت ! ( می‌خندد صدایت گم شده دهانت باز نمی‌شود ابی عبدالله...( شاپوری، 1390، 34 ) نمونه ای از خطبه‌های حضرت زینب (س) ( مجلس یزید ) در نمایشنامه بی قراری یزید: ( اندکی ترسیده ) برادرت حق خویشاوندی نشناخت و با من بر سر خلافت به جنگ برخاست . پس این مصیبت که بر شما می‌رسد از کارهای است که او کرده است . حضرت زینب(س) : ( خشمگین ) ای فرزند آزاد شدگان . آیا داد است که زنان و کنیزانت را در پس پرده نگهداری و دختران پیامبر را از این سو بدان سو به اسیری بری ؟( همان منبع، 35 ) ما در حادثه‌ی کربلا به جریان عجیبی بر خورد می‌کنیم و آن اینکه می‌بینیم در این حادثه مرد نقش دارد، زن نقش دارد، پیر و جوان و کودک نقش دارد، سفید و سیاه نقش دارد، عرب و غیر عرب نقش دارد، طبقات و جنبه‌های مختلف نقش دارند . گویی اساساً در قضا و قدر الهی مقدّر شده است که در این حادثه نقشهای مختلف از طرف طبقات مختلف ایفا بشوند، یعنی اسلام نشان داده بشود . این که عرض می‌کنم زن نقش دارد، منحصر به زینب ( سلام الله علیها ) نیست . دراین زمینه داستانها داریم . ما در کربلا یک زن شهید داریم و آن، زن جناب عبدالله بن عمیر کلبی است . دو زن دیگر داریم که رسماً وارد میدان جنگ شده اند ولی اباعبدالله مانع شد و به آنها امر فرمود که برگردید و آنها برگشتند . مادرهایی ناظر شهادت فرزندانشان بوده و این را در راه خدا به حساب آورده اند . همچنین ما در کربلا پانزده نفر به نام موالی (« مولی‌» از لغاتی است که در زبان عربی معانی متعددی دارد . گاهی به معنی آزاده و بسیاری اوقات به معنی کسی است که با شخص یا قوم دیگر عقد ولاء داشته باشد، یعنی هم پیمان شده که مجاور آنها باشد یا از یکدیگر دفاع کنند . اگر می‌گفتند فلان کس از موالی است، یعنی از کسانی است که هم پیمان است . اینکه می‌گویند مولی یعنی برده، درست نیست .) می‌بینیم، مخصوصاً که یکی از آنها به نام «مولی‌» خوانده شده است: مولی شوذب، مولی عابس بن عبید . (در زیارت ناحیه‌ی مقدسه، شوذب مولی شاکر نام برده شده است .) این مطلب را علمای بزرگی مثل مرحوم حاجی نوری و مرحوم حاج شیخ عباس قمی تأیید کرده اند . اشتباه نشود ؛ منظور از «مولی عابس‌» این نیست که غلام یا آزاده شده‌ی عابس بوده بلکه به این معنی است که هم پیمان او بوده، و گفته اند که در جلالت قدر و شخصیت اجتماعی از عابس بزرگتر بوده است . جنبه‌ی توحیدی و عرفانی حادثه‌ی کربلا: برای نشان دادن جنبه توحیدی و عرفانی، جنبه‌ی پاکباختگی در راه خدا و ماسوای خدا را هیچ انگاشتن، شاید همان دو جمله‌ی اباعبدالله در اولین خطبه هایی که ایشان فرمود ( یعنی خطبه ای که در مکه ایراد کرد ) کافی باشد . سخنش این بود: ( رِضَی اللهِ و اللهِ رِضانا اَهلَ البَیتِ ) (علامه مجلسی، 1360، 367: 4 ) ما اهل بیت از خودمان پسند نداریم ؛ ما آنچه را می‌پسندیم که خدا برای ما پسندیده باشد . هر راهی را که خدا برای ما معین کرده است، ما همان راه را می‌پسندیم . نماز روز عاشورا را ببینید که در جنبه‌های توحیدی و عبودیت و ربوبیت و جنبه‌های عرفانی، مطلب چقدر اوج می‌گیرد . مکرر عرض کرده ایم که برخی از اصحاب و همه‌ی اهل بیت و خود اباعبدالله، بعد از ظهر عاشورا شهید شدند . مردی به نام ابوالصّائدی می‌آید خدمت امام حسین علیه السلام عرض می‌کند ؛ یابن رسول الله ! وقت نماز است، ما آرزو داریم آخرین نماز را با شما به جماعت بخوانیم . ببینید چه نمازی بود ! نماز، آن نماز بود که تیر مثل باران می‌آمد ولی حسین و اصحابش غرق در حالت خودشان بودند . یک فرنگی می‌گوید: چه نماز شکوفایی خواند حسین بن علی ! نمازی که دنیا نظیر آن را سراغ ندارد . صورت مقدسش را روی خاک می‌گذارد و می‌گوید: «بِسم اللهِ وَ بِااللهِ وَ عَلی مِلَّةِ رَسولِ اللهِ‌» (همان منبع، 53: 45) از این بعد که نگاه می‌کنیم، می‌بینیم نهضت حسینی نهضتی است عرفانی، [ خالص الله ]، فقط و فقط حسین است و خدای خودش، گویی چیز دیگری در کار نیست . جنبه‌ی حماسه و پرخاشگری: اما از یک زاویه‌ی دیگر که نگاه می‌کنیم ( از دیدی که دعبل و کمیت اسدی و امثال اینها نگریسته اند )، مرد پرخاشگری را می‌بینیم که در مقابل دستگاه جبّار قیام کرده است و به هیچ نحو نمی‌شود اورا تسلیم کرد . گویی از دهانش آتش می‌بارد، همواره دم از عزت و شرافت و آزادی می‌زند: «لا وَ اللهِ لا اُعطیکُم بِیَدی اِعطاءَ الذَّلیلِ وَ الا اَفِرُّ فِرارَ العَبیدِ‌» ( شیخ مفید، 1376، 235 ) من هرگز دست ذلت به شما نمی‌دهم و مانند بردگان فرار نمی‌کنم ،محال است . حماسه است و شجاعت و به تعبیر اعراب «اِبا‌» یعنی عصیان و امتناع و زیر بار نرفتن . ابن ابی الحدید یک عالم سنّی است، می‌گوید: حسین بن علی علیه السلام سیّد ابات است ؛ سالار کسانی است که زیر بار زور نرفتند حسین بن علی است . از این دید که نگاه می‌کنیم، همه اش حماسه و پرخاشگری و اعتراض و انتقاد می‌بینیم . جنبه‌ی وعظ و اندرز گویی: از دید دیگری نگاه می‌کنیم، یک مقام دیگر می‌بینیم . در یک کرسی دیگر، یک خیر خواه، یک واعظ، یک اندرز گو را می‌بینیم که حتی از سرنوشت شوم دشمنان خودش ناراحت است که اینها چرا باید به حهنم بروند، چرا اینقدر بدبختند . در اینجا آن تحرک حماسه جای خودش را به سکون اندرز می‌دهد . ببینید در همان روز عاشورا و غیر عاشورا چه اندرزها به مردم داده است ! صحابش چقدر اندرز داده اند: حنظلة بن اسعد الشّبامی چه اندرزها داده، زهیربن قین چه اندرزها داده، حبیب بن مظاهر چه اندرزها داده است ! وجود مبارک اباعبدالله از بدبختی آن مردم متأثر بود، نمی‌خواست حتی یک نفرشان به این حال بماند ؛ با مردم لج نمی‌کرد بلکه به هر زبانی بود می‌خواست یک نفر هم که شده از آنها کم بشود . او نمونه‌ی جدّش بود . بدبختی دشمنان پیغمبر بر پیغمبر گران بود . آنها خودشان که نمی‌فهمیدند، این بدبختیها بر اباعبدالله گران بود . یک دفعه سوار شتر می‌شود و می‌رود . بر می‌گردد، عمامه‌ی پیغمبر را به سر می‌گذارد، لباس پیغمبر را می‌پوشد، سوار اسب می‌شود و به سوی آنها می‌رود بلکه بتواند از این گروه شقاوت کار کسی را کم کند . دراینجا می‌بینیم حسین یکپارچه محبت است، یکپارچه دوستی است که حتی دشمن خودش را هم واقعاً دوست دارد . ( مطهری، 1377، 388-383 ) 4-2 . خلاصه نمایشنامه روزهایی که به یادت گذشت این نمایش درباره حضرت ام‌البنین(س) مادر حضرت عباس(ع) است که پس از واقعه کربلا در بیابان‌های مدینه شب و روز چشم انتظاری می‌کشد تا فرزندش از میدان جنگ برگردد و همینطور راجع به دلتنگیهای رابیه همسر جعفر است . اما آنان عاشق حسین اند . ام البنین به گونه ای منتظر عباس است که نه تنها رابیه بلکه همه را متقاعد به آمدن عباس می‌کند . رابیه که اکنون دلتنگ جعفر است در انتظار دیدن یار به سر می‌برد . ام البنین وقتی در ذهنش در برابر فاطمه علی قرار می‌گیرد دو باره فاطمه می‌شود و این در صورتی بود که دیگر پسری نداشت . 4-2-1 . تحلیل نمایشنامه روزهایی که به یادت گذشت نمایشنامه روزهایی که به یادت گذشت غم گویه‌های ام البنین بعد از واقعه‌ی عاشورا است: ام البنین : من درد داشتم . مثل اینک که درد از پایم شروع می‌شود و در قلبم تمام می‌شود . مثل اینک که درد از دستانم، از بازوانم شروع می‌شود و در قلبم تمام می‌شود . در بازوان من در غریبی است . این را به پسرم خواهم گفت . وقتی بیاید ...( شاپوری، 1390، 133 ) ام البنین : حرامم باشد اگر غذای گرم از گلویم پایین برود ! در قلب مدینه، بنی هاشم زنده است رابیه! این را بانویی به من گفت که او را مدینه از ما گرفته است!(سنگریزه ها را نشانش می‌ده . ) اینها را ببین! . ( همان منبع، 139 ) ام البنین وقتی در ذهنش در برابر فاطمه علی قرار می‌گیرد دو باره فاطمه می‌شود و این در صورتی بود که دیگر پسری نداشت: ام البنین : من نیز باید سنگریزه جمع کنم بانو ؟ این را یکبار از بانو پرسیدم . گفت نه فاطمه ! تمام سنگریزه‌های راه کوفه مال من است . شما به من گفتید فاطمه ؟ گفت فاطمه ! گفتم مرا فاطمه نخوان بانو . من مادر پسران هستم بانو ! ام البنین ! این را علی گفته است . بغض بانو با نام علی به دنبال چاه می‌گردد... این نمایشنامه نیز از تاریخ وام گرفته است که در کتاب‌های ستاره درخشان مدینه حضرت ام البنین (س)، ام البنین، نماد از خود گذشتگی، ام البنین زیباترین الگوی نامادری، زن در حماسه کربلا، پیام آور عاشورا، تاریخ یعقوبی و... قابل مشاهده است . ((تاريخ پـدران و داييهاى ام البنيـن را به ما مـى شناسانـد و ما دانستيـم كه آنـان از سـواركـاران شجاع عرب در جـاهليت بـوده و شرافت و آقايى (سيادت) آنها به حدى بـوده است كه حتـى پادشاهان نيز به آن اذعان داشته اند.))(مقرم، 1391، 10 ) شايد بتـوان با يك جمله تصويرى از خاندان ((ام البنيـن)) ترسيـم كرد و آن اينكه پـدران و مادران و خانـدان ام البنيـن در شجاعت, كرم, اخلاق, هنر و وجاهت اجتماعى و بزرگوارى پس از قريـش, سرآمد قبايل گوناگون عرب بوده اند. گفتنـى است كه آشنايـى بـا اخلاق و خصلتهاى يك خـانـواده و حتـى خـانـدان, مـا را در شنـاخت ويژگيهاى فـردى افـراد و خــويها و خصلتهاى آنان يارى مـى كنـد زيرا قانـون وراثت از جمله قـوانيـن علمى است كه با گذشت زمان بيـش از پيـش اثبات شـده و مـى شـود و آثـار آن بـراى غيـر عالمـان نيز مشهود و هـويداست. اسلام بيـش از هر آييـن ديگـرى به قانـون وراثت و ژنتيك احتـرام گذاشته و مـا به وضـوح در معارف و مبـانـى اسلامــى اهميت آن را مى بينيم. به عنـوان نمونه, پيامبر بزرگ اسلام, ايـن سفير سعادت, در مـورد انتخاب همسر مى فرمايد: ((عليكـم بذات الـديـن))(شیخ حر عاملی، 1372، 31: ج14 ) بر شما باد كه همسر دينـدار انتخاب كنيد. و نيز مـى فرمايـد: ((اذا جإكـم مـن تـرضـون خلقه و دينه فزوجـوه و ...))(همان منبع، 51) با كسانـى ازدواج كنید كه اخلاق و ديـن آنان پسنـديـده باشـد و ...)) ايـن دو نكته مـورد نظر پيامبر گرامـى اسلام(ص) در مـورد شخص و شخصيت همسـر است كه متـديـن و خـوش اخلاق باشد. مورخان مى گويند: عباس بـن على هر گاه حسين(ع) را مورد خطاب قرار مـى داد از واژه ((يا مـولاى)) و ((يا سيـدى)) استفاده مـى كـرد و كمتر اتفاق مـى افتاد كه او را با لفظ برادر صدا كند. اگر چه هر دو از يك پدر بـودند اما تـواضع و ادب او نسبت به حسنيـن(ع) به علت نگرش عميق او به عظمت حضرت زهرا(س) بـوده است و ايـن درسـى است كه از كـودكـى آنگـاه كه سـر بـر دامـن معلـم اوليـن خـود, ام البنين, مى نهاد آموخت. و در نمایشنامه روزهایی که به یادت گذشت، از دیالوگ‌های ام البنین می‌توان عشق عباس بن علی به برادرش، حسین را دید، همان گونه که مورخان در کتب تاریخی ثبت کرده اند: رابیه : من عاشق جعفر بودم مادر ! ام البنین : عاشقی بهایی دارد ندارد ! (مکث) من عاشق عباس بودم، عباس عاشق حسین بود ! تو عاشق جعفر بوده ای ... رابیه: جعفر هم عاشق حسین بود ! (مکث) گفتم نرو ! گفتم نرو جعفر ! من به نانی خشک و آبی گرم قانعم . گفت من برای آب و نان نمی‌روم ! من برای حسین می‌روم ..( شاپوری، 1390، 139 ) آرى, درس ادب, ولايت, عشق به همنـوع و آشنايى با دردهاى زمان از جمله درسهايى بـود كه چهار پسر ام البنيـن در مكتب مادر آموختند و همـواره به آنها پـایبند بـوده و بـا آنها جـاودانه شـدنـد. اعتقادات و باورهاى دينى عباس(ع) گويى با خـونى كه در رگهاى او بود عجيـن شده بـود. به گـونه اى كه نـوشته شـده است: در اوليـن روزهايى كه عباس(ع) زبان گشوده بـود و الفاظ را از پدر می‌آموخت امام اميرالمومنيـن على(ع) به او فرمـود: بگـو يك. و عباس گفت: يك. حضرت فرمود: بگو دو. عباس گفت: شرم مى كنـم با زبانى كه خدا را به يگانگـى خـوانده ام دو بگـويـم.( لقمانی، 1382 ،23) در نمایشنامه روزهایی که به یادت گذشت رابیه کاراکتری خیالی است اما این کاراکتر به گونه ای پیش برنده‌ی تاریخ است و باعث تحریف این واقعه‌ی عظیم نشده است . نویسنده با تأکید بر این جمله کلیدی نمایش که روزهای خداوند سه دسته اند: 1 – روزهایی که بودی 2 – روزهایی که نبودی 3 – روزهایی که به یادت گذشت دائماً به مخاطب یادآور می‌شود که مفهوم انتظار پس از گذشت این همه سال از واقعه دهم محرم سال 61 هجری قمری برای هم نوا شدن با سالار دشت نینوا و همچنین علمدار بی بدیل کاروان حضرت سیدالشهداء، همچنان در دل و جان شیفتگان آن حضرت باقی مانده است و خواهد ماند . 4-2-2 . نقد «روزهایی که به یادت گذشت‌» در نقد عنوان شد مهمترین عنصر در نمایشنامه‌های مذهبی، شخصیت ها هستند .شاید بتوان شخصیت را اساسی ترین موضوع علم روانشناسی دانست . لغت شخصیت که در زبان لاتین personalite و در زبان آنگلوساکسون personality خوانده می‌شود، ریشه در کلمه لاتین پرسونا ( persona ) دارد . این کلمه به نقاب یا ماسکی گفته می‌شود که در یونان قدیم، بازیگران تئاتر بر چهره‌ی خود می‌زدند . بنابراین مفهوم اصلی و اولیه شخصیت، تصویری ظاهری و اجتماعی است که بر اساس نقشی که فرد در جامعه بازی می‌کند قرار دارد . یعنی در واقع، فرد به اجتماع خود شخصیتی را ارائه می‌دهد تا جامعه بر اساس آن وی را ارزیابی کند ( شاملو، 1382، ص 15 ) کمپبل Campbell به عقیده‌ی کمپبل شخصیت یعنی منش، خصوصیات و تا حدی الگوهای واکنش رفتاری قابل پیش بینی که هر فردی چه به صورت خودآگاه و چه به صورت ناخودآگاه، به عنوان سبک و شیوه‌ی زندگی از خود نشان می‌دهد . به عبارت دیگر، به مجموعه صفات هیجانی رفتاری، منش و خصوصیاتی که در شرایط معمولی معرف شخص بوده و برای هر فردی نسبتاً ثابت و قابل پیش بینی است، شخصیت اطلاق می‌شود، به نظر وی، شخصیت از دو عامل اصلی تشکیل شده است: 1 . خصوصیات ارثی 2 . تجارب زندگی، به خصوص تجارب سال‌های اولیه زندگی . ( اسدی نوقابی، 1384، 191 ) بهزاد صدیقی درباره نمایشنامه «روزهایی که به یادت گذشت‌»گفت: مجموعه نمایشنامه «روزهایی که به یادت گذشت از سوی انتشارات بنیاد رودکی به چاپ رسیده و دارای تم مذهبی است. وی همچنین اظهار داشت: این نمایشنامه در جز نمایشنامه‌های مذهبی و دینی قرار می‌گیرد و از آنجایی که این نوع آثار در ایام و مناسبت‌ها اجرا می‌شود بنابراین با مخاطبانی که در این ایام به دیدن تئاتر آمدند، ارتباط خوبی برقرارمی کند. اما این نوع آثار به آن معنا نیست که در زمان و مکان ویژه و خاصی اجرا شود. در واقع دوستان و نویسندگان که در تم‌های مختلف قلم می‌زنند، به طور حتم دغدغه این موضوعات دارند. در بخش حسن پارسایی منتقد برنامه گفت: مهمترین عنصر در نمایشنامه‌های مذهبی به جز موضوع، کاراکترها و حوادث ها هستند. معمولا حوادثی که در نمایش‌های مذهبی انجام می‌شود باید غیرمتعارف باشد. پارسایی در ادامه افزود: من به عنوان یک منتقد هنوز نمایشنامه‌ مذهبی ندیدم و در واقع هنرمندان فقط عنصر صدا را به کار می‌گیرند. اگر دارای طرحی ضعیف باشد هرچند که دارای زبان و پرسوناژ قوی باشد اساسا اثر فاقد نمایشنامه است.( فرهنگسرای فردوس، هفتمین نشست نمایشنامه خوانی با عنوان «صحنه کاغذی‌» پارسایی با بیان اینکه تنها نقطه برجسته در این اثر لحن و زبان است، بیان داشت: زبان این متن، زبان مدح است که از بعد از انقلاب وارد نمایشنامه‌نویسی شد و همه چیز را محو کرد. زبان مدح احساسات خود شخص را دخالت می‌دهد که منجر به این می‌شود که حادثه کم رنگ می‌شود. وقتی مدح شروع می‌شود حادثه اثر لو می‌رود. مدح باعث می‌شود حس دریافت زمان و مکان را به مرور از دست بدهیم. مخاطب سردرگم می‌شود. زبان مدح به جای شرح عینی دراماتیک حادثه به بیان احساسات می‌پردازد و به اصل موضوع نمی‌پردازد. پارسایی تاکید کرد: دکتر شاپوری نسبت به دیگر نویسندگان این تم جملات پرمعنا‌‌تر و احساسی‌تری دارد. در این اثر زبان تکرار بسیار زیاد است اما ساختار زبان مدح نمایشنامه دکتر شاپوری ترکیبی است که یک نوع ویژگی به شمار مي رود. این یک مدح با ساختار ادبی است که برای دکلمه خیلی جواب می‌دهد ولی نمایشنامه نیست. صدیقی در ادامه تصریح کرد: یک ترکیب دیگر در این متن وجود داشت که «ترجیح‌بند» است. با تمام کم و کاستی‌هایی که اصولا باید در این متن وجود داشت اما یکی از ویژگی‌ها و حسن‌های این اثر علی‌رغم کمبودها این اثر زبان است. زبانی ساده و روان است که برخلاف داستان‌های مذهبی دیده‌ایم و خواندیم، معمولا در آثار مذهبی سعی می‌شود از ادبیات کلاسیک استفاده کنند. در حالی که می‌توان برای مخاطب امروزی از همین زبان استفاده کرد اگرچه اثر تاریخی است اما می‌شود از این زبان استفاده کرد زیرا مخاطب امروز ارتباط بهتری برقرار می‌کنند. این نمایش نامه نویس تصریح کرد: روایتی که منجر به یک حادثه می‌شود می‌تواند به یک اثر دراماتیک تبدیل شود.در پایان دکتر شاپوری درباره تکرارهایی که در متن این نمایشنامه وجود دارد،خاطر نشان کرد: در مسائل اعتقادی تکرار به عمد بوده است. زبان این اثر دیالوگ نیست، مدح است و به نوعی یادآوری برای مخاطب می‌شود تا تداعی شود. نمی‌توانم بگویم در آخر امام حسین(ع) یزید را می‌کشد و باید عینا تاریخ آورده شود. ( ferdos.farhangsara.ir ) 4-3. خلاصه نمایشنامه دود کعبه یزید بیمار است و همزمان، سپاهی به دستور یزید، به مکه حمله می‌کنند و کعبه را به آتش می‌کشند یکی از سرداران )خالد(، تکه ای از پرده کعبه را برای یزید به شام می‌آورد همزمان با ورود این پرده به شام، یزید می‌میرد و بعد معاویه بن یزید به خلافت می‌رسد معاویه تحت تعلیم استادی شیعه به نام ابن مقصوص است به همین دلیل تفکراتی شیعی دارد معاویه بن یزید، پس از رسیدن به خلافت، مرتب دم از عدالت علی وار می‌زند و حتی در یکی از خطبه هایش، خلافت را حق علی)ع( و خاندانش می‌داند تفکرات شیعی و علاقه معاویه بن یزید به عدالت علی )ع (، باعث دشمنی آل ابوسفیان و بویژه مادرش ام هاشم می‌شود. ام هاشم که بشدت به غرور قبیله ای معتقد است، برای منصرف کردن معاویه از افکار شیعی، تلاش زیادی می‌کند و حتی سعی می‌کند او را با زر و زور و زن بفریبد. بعد از این که ام هاشم از تلاشهایش به نتیجه نمی‌رسد، به همراهی ولیدبن عقبه )پسر عمویش (، معاویه را مسموم می‌کند و به قتل می‌رساند. بعد از مرگ معاویه بن یزید، چون رسم بوده که هر کسی بر جنازه خلیفه نماز بخواند، خلیفه خواهد شد، ولید بر جنازه معاویه نماز می‌خواند، اما در حین نماز، به دست مردی که توسط مروان بن حکم، اجیر شده است، به قتل می‌رسد. پس از ولید، مروان به خلافت میرسد و خلافت آلمروان را پایه میگذارد . 4-3-1. تحلیل نمایشنامه دود کعبه نمایشنامه‌ی دود کعبه درباره‌ی ماجراهایی است که یک سال بعد از واقعه‌ی کربلا رخ داده است . دکتر شاپوری درباره ساختار این نمایشنامه می‌گوید: داستان ها و گره‌های اصلی این نمایشنامه، بر مبنای حقایق تاریخی شکل گرفته اند، اما قصه‌های فرعی و شخصیت‌های تخیلی نیز در این داستان وجود دارند در واقع "دود کعبه شامل دو بخش تاریخی و تخیلی است دکتر شاپوری برای نویسندگی این نمایشنامه از منابع متعددی مثل یعقوبی، تاریخ طبری، مجمل التواریخ استفاده کرده است. اين نمايش مذهبي كه بر مبناي اصول كلاسيك و ارسطويي نوشته شده است، يكي از بهترين متون مذهبي در ايران است. شايد كمتر متن مذهبي اي در الگوهاي غربي به جواب ايده آل رسيده باشد و شايد درام نويسان مذهبي هنوز اين توانايي و قدرت را نداشته اند كه از پس نوشتن يك متن نمايشي مذهبي بر مبناي اصول دراماتيك شناخته شده برآيند. به احتمال قوي اين شرط دوم به حقيقت نزديك است، براي آنكه درام نويسان مذهبي بين حقايق دروني و اصول دراماتيك بيشتر معلق مي مانند و از پس نگارش متون مطلوب باز مي مانند. دکتر شاپوري در «دود كعبه» سنگ تمام گذاشته تا به اهالي تئاتر اثبات كند كه مفاهيم مذهبي ايراني و اسلامي نيز در ساختارهاي كلاسيك يا مدرن غربي قابل گسترش هستند. او به عنوان نويسنده از شخصيت پردازي، خوش ساختي درام، ديالوگ نويسي مبتني بر تز و آنتي تز براي ايجاد تعليق و ارائه محتوايي قابل بسط به دنياي معاصر چشم نپوشيده است. بلكه دکتر شاپوری همان قدر به شخصيت سازي معاويه دوم به عنوان چهره اي مثبت در بستر درام بها مي دهد كه شخصيت منفور و جاه طلب ام هاشم (مادر معاويه دوم) مورد توجه بوده است . بنابراين از ابتدا تا پايان همه عناصر دراماتيك درون متن جاري و ساري است اما لحظاتي نيز با كاستي هاي چشمگير رودر رو مي شويم كه شايد اين لحظات به دليل حذفيات و سانسورهاي رايج به وجود آمده باشد. درام «دود كعبه» از بدنه قويي برخوردار است، در ابتدا معرفي آدم ها و اصل جريان شكل مي گيرد. به دستور يزيد ستمگر براي سركوب مخالفان گروهي نظامي از شام به مكه رفته و آنجا را ويران مي كنند و پرده كعبه را مي سوزانند. حالا يكي از طرف فرمانده سپاه مامور مي شود كه خبر پيروزي را به شام و يزيد برساند. خالد كه مامور رساندن اين خبر است، براي دلخوشي كنيز زيبارو (ثميلا) بريده اي از پرده سوخته كعبه را آورده است. اين لحظات با تب شديد و مرگ يزيد همراه مي شود. ثمیلا : این تکه پارچه‌ی سوخته‌ی کعبه است ؟ خالد : آری ! لشکر شام مکه را محاصره کرده است . کشتگان مکه بیرون از اندازه است . کعبه در شعله‌ی آتش ما سوخت و من پیام آور این خبر به خلیفه گشته ام . ثمیلا : آن سوخته است . خالد : باشد ! این هم مثل دل است . سوخته اش پر بها تر است . ( شاپوری، 1381، 11-10 ) حالا گروهي از بزرگان با معاويه دوم فرزند يزيد بيعت مي كنند تا او را به عنوان خليفه بر تخت بنشانند. اين در حالي است كه معاويه دوم متاثر از استاد شيعي خود - ابن مقصوص - است و مي خواهد عدالت علي (ع) را برقرار سازد. ميانه اين داستان به شكل گيري حكومت معاويه دوم، آزار و اذيت ها و محدوديت هاي مادر و پسرعموي مادر معاويه دوم اختصاص يافته است. معاويه دوم كه از همان ابتدا با مخالفت هاي علني خود مي خواهد ديدگاه هاي خود را ترويج و عملي سازد، از سوي مادر و بزرگان محدود مي شود. اين محدوديت به جايي مي رسد كه ابن مقصوص و دخترش (زينت) به زندان مي افتند. در آنجا شكنجه مي شوند و معاويه دوم هيچ عكس العملي نمي تواند انجام دهد. تا اينكه او برافروخته پرده سوخته كعبه را بر سر نيزه اي مي گذارد و فريادكشان سوي مسجد مي رود تا در آنجا اعتراف كند كه پدرانش ظالم و ضد دين بوده اند و حاكميت ديني حق طبيعي علي و فرزندانش (ع) بوده است. ام هاشم : امیدوار نباش پسر . ( به حصین ) او را نیز ببرید . ( حصین زینت را خارج می‌کند .) اگر خون یزید در رگهای تو از جوش و خروش افتاده پسر، من هنوز سر مست خونی هستم که از ابوسفیان در رگهایم جریان دارد . من بیهوده کنیزان را به بستر مَردم نخوانده بودم که اینک بتوانم آرزوهایم را از دست رفته ببینم... معاویه : خلافت آل ابوسفیان حکایت کفر و معصیت است . این معصیت اگرچه با من آغاز نشده فکر می‌کردم با من تمام خواهد شد . خداوندا ! چرا طومار این خاندان را در هم نپیچیده ای ؟ اگر فرق شکافته‌ی علی بس نبود سر بریده‌ی حسین را به یاد آر ... ( همان منبع، 62-61 ) پايان ماجرا با اخراج معاويه دوم از حكومت و زهر خوراندنش با نان هاي جو شكل مي گيرد: ام هاشم : نه معاویه تو درمان نمی‌شوی اینهمه گفتن بی فایده است . برو . اما توشه تو هرگز شتر و اسب و حشم نخواهد بود تو رانده‌ی این کاخ می‌شوی ... ام هاشم : برو آن قرص نان را بیاور که خلیفه عزم سفر کرده اند . ( همان منبع، 81 ) در ضمن يك داستان فرعي نيز در اين ماجراي اصلي تنيده شده تا باعث و باني جذابيت دراماتيك و تعليق باشد. ثميلا، كنيز زيبارويي است كه ام هاشم آن را براي يزيد خواستگاري كرده است و در اين بين خالد نيز به او عشق مي ورزد و اين عشق يكسويه به جنون و بيابانگرديش ختم مي شود. خالد : من مرده‌ی خالدم . خالد نیستم . تو از ستاره ها آ مدی ؟ ( همان منبع، 84 ) پس از مرگ يزيد ام هاشم درصدد است اين زيبارو را به عقد معاويه درآورد، تا بلكه از عقايد و كردارهاي علي پسندانه اش دست بردارد. اما اين ممكن نمي شود و قضيه عكس مي شود براي آنكه ثميلا در عشق يكسويه خود باز مي ماند. او هم اعتراف مي كند كه عاشق و معتقد به علي (ع) بوده است و چون كنيز بوده به حالت تقيه از ابراز اين اعتقاد متعالي پرهيز مي كرده است. حالا همه قهرمانان مثبت ويران مي شوند و اين ويراني عشق با ماندگاري قدرت منحوس و پست توام است. اگر نيروهاي مثبت نابود، محدود و مجنون شده اند، در مقابل ناعادلان قدرت را در دست مي گيرند تا با ايده هاي پليد و جاه طلبانه خود بر مردم حكومت كنند. ثمیلا : از اینجا بوی کوفه می‌آید . ام هاشم: این جامه ها چیست که بر تنت کرده ای معاویه ؟ معاویه : تن استاد به شما رسید روحش به خدا و لباسش به من ... ثمیلا : فاصله کوفه تا شام مگر نزدیک است که این بو در مشامم پیچیده است ؟ ام هاشم : این سخنان بیهوده چیست می‌گویی دختر ؟ تو را به درمان خلیفه آ ورده ام . او بیمار است . ( همان منبع، 79 ) فصل پنجم: نتیجه گیری فصل پنجم نتیجه گیری مقدمه مطالعه حاضر که به منظور جایگاه تاریخ و مقاتل در شکل گیری درام با تأکید بر سه اثر نمایشی بی قراری، روزهایی که به یادت گذشت و دود کعبه انجام شده است، پس از طی مراحل مقدماتی و مرور ادبیات پژوهش، فرضیات آن تدوین گردید و سپس اطلاعات مورد نیاز جهت بررسی این فرضیات از طریق مطالعه کتابخانه ای با تأکید بر تاریخ عاشورا و دیدگاه صاحب نظران، جمع آوری شده و مورد تجزیه و تحلیل قرار گرفت و به نتایج زیر دست یافت . 5-1. نتیجه گیری فرضیه اول: تاریخ بر شکل گیری نمایش بی قراری مؤثر بوده است . نتایج حاصل از مطالعات در پژوهش حاضر نشان داد که تاریخ بر شکل گیری نمایش بی قرارای مؤثر بوده است . این یافته ها با مطالعات صاحب نظران همسو است . بنابراین در نمایشنامه‌های عاشورایی نمی‌شود از مطالبی استفاده کرد که مستند به مقتل معتبری نیستند و از هیچ عالم یا مرجعی هم شنیده نشده است . نقل مطالب در صورتی صحیح است که مستند به روایتی باشد و یا در تاریخ ثابت شده باشد . طبق گفته‌ی نویسنده‌ی این اثر دکتر سعید شاپوری، داستان ها و گره‌های اصلی این نمایشنامه بر مبنای تاریخ شکل گرفته اند اما شخصیت‌های تخیلی نیز در این داستان وجود دارد . در واقع بی قراری شامل دو بخش تاریخی و تخیلی است . و از شخصیت‌های تخیلی در راستای تاریخ استفاده شده است . این نمایش هم یکی از سلسله نمایش هایی است که در نخستین همایش آئین‌های عاشورایی در تئاتر شهر تهران اجرا شدند . واقعه کربلا فارغ از تأویل‌های دینی و اخلاقی ذاتأ واجد صورتی دراماتیک بوده که بزرگترین تراژدی تاریخ را روایت می‌کند . ظرفیت و قابلیت نمایشی این حادثه به حدی است که شاید تا آخر دنیا بتوان از آن سخن گفت و بر مبنای آن قصه و فیلم ساخت . پیام امام حسین (ع) و مفاهیم عاشورا به فدری جذابیت و عمق دارد که نه قصه اش تکراری می‌شود و نه حتی قصه هایی که بر اساس آن روایت می‌شود دچار تکرار می‌شوند که این قصه ز سوز جگر آید و این زنجیره را می‌توان همچنان در امتداد تاریخ ادامه داد . اما نیازی نیست آنچه که در صحنه نمایش شاهد آن هستیم مطابق نعل به نعل تاریخ باشد، چرا که مردم در شرح مقاتل و با خواندن کتاب‌های تاریخی معتبر در جریان آن قرار می‌گیرند. تاریخ جوامع از یک نظر یک مسیر کلی و پدیده کلان و واحدی هستند و ما با رسیدن به این نگاه کلان به این مهم نایل می‌شویم که چگونه حضرت زینب سلام الله علیها در داخل چنین شرایطی زیسته و بعنوان عضوی از خاندان پیامبر مسئولیت حراست از ارزش‌های جریان اسلام اصیل را در خود احساس کرده است حضرت زینب سلام الله علیها در طول عمر خود با حوادث تعیین کننده و رویدادهای گاه جانگاه و بزرگی همچون رحلت جد بزرگوارشان پیامبر اکرم (ص)، در گذشت مادر بزرگوارشان، شهادت پدر و برادرشان و حادثه‌ی عاشورا روبرو بوده اند، ایشان با همه‌ی این حوادث به طور مستقیم یا غیر مستقیم اشتغال خاطر داشت . او شکوه ها و گلایه‌های پدرش را از مردم و امویان و نخبگان جامعه اسلام دیده و شنیده بود . از توطئه ها و دسیسه هایی که پیرامون حکومت امام علی و حکومت امام حسن (ع) می‌گذشت با خبر بود . پس در برش تاریخی و ملاحظه مقاطع مختلف سنی حضرت زینب، می‌توان دریافت که چگونه ایشان به تدریج و به درستی دو جریان و دو چهره‌ی حقیقی و دروغین در اسلام را نشان داده و با توطئه ها و دسیسه‌های جریان اسلام دروغین آشنا می‌گردد . زینب سلام الله علیها به درستی به این نکته می‌رسد که تمام حوادث تاریخ اسلام و ظلم و ستم ها و شهادت ها و آزارها، حاصل کینه ها و حقارت‌های خاندان اموی است . همانطور که در نمایشنامه بی قراری نشان داده شده است . دختران اهل بیت ضمن آنکه باید عاشق و شیفته‌ی حضرت زینب (س) می‌بودند، باید هریک بنابر ویژگی‌های فردی خاص خود در صحنه نمایان می‌شدند، در این نمایش هر سه آیه یکی هستند، هر چند این افراد جلوه ای نماد از عشقی دلسوخته داشته باشند، باید به فردیت قابل استنادی نیز می‌رسیدند . در پایان نمایش بی قراری، طارق، آشفته و پریشان در می‌یابد که باید قلمی دیگر بجوید، این بار واقعه نویس عاشق قلم به دست گرفته تا واقعه ای دیگر را به گونه ای دیگر روایت کند و بگوید از آنچه که دیگران نگفتند . دکتر شاپوری به دور از کلیشه‌های رایج و با اتکای به اصول غنی و ساختار مند درام نویسی (بی قراری) را نوشته و بر این اساس اجرای خود را ممکن ساخته است . نویسنده نمی‌خواهد با رویکردی سنتی در دام مسائلی بیفتد که هیچ فایده ای برای تئاتر ندارد . او می‌خواهد با پذیرش یک ساختار مدرن به نمایش خود شکل منطقی و باورپذیرانه ای بدهد، بنابراین سعی بر آن داشته که علاوه بر ایجاد طرح و توطئه از یک شخصیت پردازی قابل دفاعی نیز برخوردار شود . این نویسنده ضمن آنکه از چارچوب غربی درام بهره لازم را می‌برد، از آیین ها و مرسومات ایرانی و مذهبی نیز دل نمی‌کند . گاهی به طور غیر مستقیم از این امکانات و عناصر زیبایی شناسانه استفاده می‌کند تا همه چیز رنگ و بوی خودمانی داشته باشد . بنابراین تولید یک اثر هنری و از جمله یک اثر نمایشی زائیده‌ی برداشت و خلاقیت هنرمند نسبت به رویدادهای تاریخی است و نوع متفاوتی از زاویه دید که شاید کمتر به آن پرداخته شده باشد را نمایش می‌دهد، هرچند که چنین برداختی نباید مستندات چنین رویداد تاریخی را زیر سوال ببرد . در تبیین یافته تحقیق حاضر، می‌توان به مبانی نظری تاریخ و پیشینه تحقیق اشاره داشت . در نتیجه براساس یافته‌های بدست آمده می‌توان اذعان داشت که تاریخ توانسته است در شکل گیری نمایش بی قراری مؤثر بوده باشد . فرضیه دوم: تاریخ بر شکل گیری نمایش روزهایی که به یادت گذشت مؤثر بوده است . نتایج حاصل از مطالعات در پژوهش حاضر نشان داد که تاریخ بر شکل گیری نمایش روزهایی که به یادت گذشت مؤثر بوده است . این یافته با مطالعات صاحب نظران از جمله دکتر سعید شاپوری همسو بوده است آنان در مطالعات خود نشان دادند سلسله جبال بشریت از ابتدای خلقت آدم تا به امروز، قله‌ی رفیع و دره‌های عمیقی را پست سر گذاشته است و بلند ترین قله‌ی این رشته کوه، عاشورا نام دارد . قله ای که رودهای فراوانی از ارتفاعات آن سرچشمه گرفته، و بر دامنه‌ی تاریخ پس از خود جاری می‌شوند ؛ و در مسیر خود، دشت‌های تشنه زلال معرفت را، به قدر تشنگی شان، سیراب می‌کند . در تبیین یافته تحقیق حاضر، می‌توان به نسبت تاریخ و مقاتل اشاره داشت. بنابراین این نمایشنامه در جز نمایشنامه‌های مذهبی و دینی قرار می‌گیرد و صاحب نظران معتقدند نمی‌توان در تاریخ دست برد و بگوییم در آخر امام حسین یزید را می‌کشد، باید عیناً تاریخ آورده شود . در این جهت دکتر سعید شاپوری به زندگی ام البنین ( مادر حضرت ابوالفضل العباس (ع) می‌پردازد و با استفاده از ابزارها و نشانه‌های لازمه، در هنر نمایشی اثری خلاق را به صحنه می‌آورد . در نمایش ( روزهایی که به یادت گذشت ) نویسنده از منظری دیگر، واقعه عظیم عاشورا را به تصویر در آورده است . ام البنین پس از اتمام روز عاشورا و بازگشت اسرا از شام به مدینه، هر روز به دروازه‌ی شهر می‌رود و منتظر می‌ماند که عباس علمدارش باز گردد . نکته قابل توجه ای که می‌توان در این اثر به صورت شاخص به آن اشاره کرد، این است که نوسینده اسیر تکرار و حاشیه پردازیهایی که در بیشتر آثار نمایشی مذهبی دیده می‌شوند، نشده است . نویسنده با رو در رو قرار دادن شخصیت ( رابیه ) عروس ام البنین و عشق و علاقه وافر وی به شوهر شهیدش که شخصیتی تخیلی است نمایشنامه را در راستای تاریخ پیش برده است . و همچنین به تصویر در آوردن عشق و محبت ( ام البنین ) به صورت ابوالفضل العباس (ع) در واقع با استفاده از تمهیدات و تکنیک‌های نمایشی ( از آخر به اول داستان آمدن ) فضایی را برای مخاطب ایجاد می‌کند نسبت به آنچه که می‌بیند، تفکر و غور در مسائل و جزئیات آن کند . بنابراین دکتر شاپوری مفهوم انتظار را در جای جای نمایش لحاظ کرده است و این مسئله در شکل گرفتن مفهوم جهان شمول عاشورا و یاپداری و ماندگاری آن از دید و منظر اشخاص نمایشی به درستی به مخاطب انتقال داده می‌شود . می‌توان اذعان نمود که اثر نمایشی روزهایی که به یادت گذشت نقش مهمی در انتقال تاریخ داشته است . به عباذت دیگر، تاریخ بر شگل گیری نمایش روزهایی که به یادت گذشت مؤثر بوده است . فرضیه سوم: تاریخ بر شکل گیری نمایش دود کعبه مؤثر بوده است . نتایج حاصل از تحقیق حاضر نشان داد که تاریخ بر شکل گیری نمایش دود کعبه مؤثر بوده است . این یافته با مطالعات صاحب نظران به ویژه دکتر سعید شاپوری همسو بوده است . دکتر مهرداد رایانی مخصوص در کتاب «سه گانه‌های نمایشی عاشورا‌» یک مقاله به ارتباط بین دین و تئاتر می‌پردازد و درباره‌ی عاشورا می‌گوید: عاشورا فی نفسه قابلیت و بضاعت دراماتیک را در بطن و کنه خود دارد و مطابق اصول ساختاری درام، قابل تبیین است . اما عاشورا، عاشوراست و درام، درام . وجود همین وجوه متفاوت است که نام گذاری ما را تشکیل می‌دهد . عاشورا مجموعه ای از حوادث تاریخی است که جدا از تمامی ارزش‌های محتوایی و قداست و والایی، درام نیست . اما همانند بسیاری از پدیده ها قابلیت تبدیل شدن به درام را دارد . این نمایش مذهبی «دود کعبه‌» که بر مبنای اصول کلاسیک و ارسطویی نوشته شده است ؛ همانند دو نمایشنامه دیگر از دو وجه تاریخی و داستانی تشکیل شده است ولی وقایعی که در نمایش است دقیقا منطبق بر تاریخ است . تلاش نویسنده بر این بوده است که تاریخ را با آن حسی که قرار است تخیل یک نویسنده منتقل کند بنویسد بر روی صحنه بیاورد . تخیل امر لازمی است چرا که واقعه‌ی عاشورا و بعد از آن را همه می‌دانند ولی اینکه با چه زاویه دیدی به آن نزدیک شویم مهم است و دیگر اینکه محتوایی که داشتیم به غیر از آن ماجرای کربلا و اسرا چیز دیگر که دغدغه‌ی ماست ارائه شود . نمونه هایی وجود دارد که به اشتباه در میان مردم رواج پیدا کرده و مستندات تاریخی ندارد . در روز عاشورا مراسمی مانند قمه زنی و پا برهنه وارد آتش و زغال روشن شدن برگزار می‌شود که علاوه بر اینکه باعث بد نام شدن مذهب شیعه اثنی عشری در انظار و پیروان مذاهب اسلامی و مردم جهان می‌شود . ضررهای جسمی و روحی هم به این اشخاص وارد می‌کند و همچنین موجب توهین به مذهب می‌گردد . بنابراین هر کاری که برای انسان ضرر داشته و باعث وهن دین و مذهب گردد حرام است . و مؤمنین باید از آن اجتناب کنند و مخفی نیست که بیشتر این امور باعث بد نامی و وهن مذهب اهل بیت (ع) می‌شود و این از بزرگترین ضررها و خسارت هاست . با توجه به پزوهش حاضر، شناخت هر واقعه به شناخت جزئیات و مسائل تاریخی آن واقعه بسته است . حرکت امام حسین (ع) به سوی کربلا و وقایع بعد از آن نیز نیاز به بررسی تاریخی این واقعه و جزئیات مربوط به آن دارد . در تبیین این یافته می‌توان به مبانی نظری و پیشینه تحقیق اشاره داشت . از جمله آسیب‌های موجود در اشعار آشورایی استفاده از لهجه عجز و لابه از زبان اهل بیت (ع) می‌باشد . متأسفانه برخی از شاعران نوحه سرا هنگامی که از زبان اهل بیت (ع) سخن می‌گویند به منظور تأثیر گذاری بیشتر از لهجه عجز و لابه استفاده می‌کنند . این در صورتی است که در شعارهای عاشورا و در مقاتل معتبر هرگز مشاهده نمی‌شود که حضرت زینب (ص) و یا امام حسین (ع) در مقابل دشمنان دچار ضعف و زبونی شده باشند و استفاده از این شیوه در حقیقت دون منزلت این بزرگان به شمار می‌رود . طرح مسائل غلو آمیز در عزاداری ها امر غیر قابل انکار می‌باشد: چنان چه گفته می‌شود طول نیزه‌ی امام حسین (ع) 60 ذراع بوده و از بهشت آمده بود . این غلو ها به مسائل عاشورا محدود نمی‌ماند بلکه تمام وقایع بعد از عاشورا را نیز در بر می‌گیرد و منجر به ارتداد و کفر (حسین اللهی و زینب اللهی ) اگر نویسنده ای در متن اش در وادی‌های انحرافی گرفتار شود که معصومین را مبنا و هدف قرار بدهد و جایگزین خداوند کند در واقع خود امامان ما خاطر آزرده خواهند شد و بنابراین یکی دیگر از آفت‌ها افتادن به وادی معصوم پرستی است که باید از آفت پرهیز کرد . تحریف تاریخ عاشورا نیز از دیگر آسیب‌های این حوزه شعری به شمار می‌رود . بسیاری از روایات شاعرانه تاریخ کربلا، با اصل آن هیچ گونه مطابقت نداشته و چه بسا با شأن و مقام امام منافات دارد . و برخی از آسیب‌های دیگر که همه و همه بیان گر این است که بی توجهی به این گونه آسیب ها و آسیب‌های دیگر در سرایش اشعار عاشورایی نه تنها فرهنگ عاشورا را دچار تحریف می‌کند بلکه بدتر از آن به مرور زمان آن قیام عظیم را که سر چشمه از قرآن دارد و به ترویج احکام و حدود الهی پرداخته است را، تبدیل به اتفاقی تاریخی و عرفی می‌کند که روی از سیره‌ی امام حسین (ع) و شریعت در آن باقی نمانده است . بنابراین می‌بایست در خصوص منابع تاریخ عاشورا دقت لازم و توجه نسبت به بهره برداری از آن به عمل آید و با مطالعه مقاتل معتبر این حوزه‌ی شعری را از گزند آسیب ها در امان نگه داشت . همچنین باید از وارد کردن مفاهیم سطحی و بازاری دراین حوزه به شدت خودداری نمود و بیشتر به بار ارزشی و محتوایی آن توجه کرد. چرا که این واقعه از آن جهت که در ارتباط مستقیم با عموم مردم جامعه است یکی از ابزارهای ماندگار و تأثیرگذار است که فرهنگ عظیم عاشورا و نهضت قیام حسینی را در طول تاریخ حفظ کرده و به نسل‌های آینده انتقال خواهد داد . بنابراین دکتر سعید شاپوری در نمایشنامه دود کعبه همانند دو نمایشنامه دیگر سعی بر آن دارد که با نگاهی تاریخی و از زاویه دید یک ایرانی واقعه و رخدادهای بعد از کربلا را به تصویر بکشد و در آن جا تحلیل خود را ابراز کند . بنابراین می‌توان اذعان نمود که تاریخ بر شکل گیری نمایش دود کعبه مؤثر بوده است . 5-2 . پیشنهادها 1 . تاریخ بر شکل گیری نمایش‌های عاشورایی مؤثر بوده است . بدین خاطر باید سعی شود هر چه بیشتر از طریق رفع محدودیت ها و موانع، با در نظر گرفتن نقش تاریخ، به خلق آثار نمایشی کمک شود. 2. اجرای نمایش‌های عاشورایی با تأکید بر تاریخ، در مدارس و دانشگاهها به منظور درک هر چه بیشتر وقایع زندگی و تقویت بینش واقع گرایانه در دانش آموزان و دانشجویان . 3 . ایجاد تله تئاتر مناسب با موضوع تحقیق 4. بررسی و مقایسه نمایشنامه‌های عاشورایی در ایران و جهان 5 . بررسی نمایشنامه‌های عاشورایی در روانشناسی 6 . بررسی تأثیر نمایشنامه‌های عاشورایی بر کیفیت زندگی جوانان . منابع و ماخذ منابع فارسی : الف ) کتب ابن اثیر، علی بن محمد . (1374). تاریخ کامل بزرگ اسلام و ایران، ترجمه علی هاشمی حائزی، تهران، شرکت سهامی چاپ و انتشارات کتب ایران. ابن حجر عسقلانی، احمد بن علی . (1325). تهذیب التهذیب، حیدر آباد رکن، چاپ اول. ابن قتیبه، عبدالله بن مسلم . (1388). الامامه و السیاسه، تهران ؛ کتابخانه، موزه و مرکز اسناد مجلس الشورای الاسلامی. ابن کثیر، اسماعیل بن عمر . (1369) .البدایة و النهایة، بیروت: مکتبه المعارف. ابن بابویه، محمد بن علی . (1356) . التوحید، قم: دفتر انتشارات اسلامی وابسته به جامعه مدرسین حوزه علمیه قم . ابن نما، جعفربن محمد . (1380) . مثیر الاحزان، ترجمه علی کرمی، قم: حاذق. ابن ابی الحدید، عبدالحمید بن هبه الله . (1391) . شرح نهج البلاغه ابن ابی الحدید، ترجمه غلامرضا لایقی، تهران: انتشارات کتاب نیستان. ابن حنبل، احمد بن محمد. (1375). مسند، بیروت: المکتب الاسلامی. ابوالفرج اصفهانی، علی بن حسین . (1386). مقاتل الطالبین، قم: دارالزهرا (س). ابومخنف، لوط بن یحیی . (1393) . مقتل الحسین ابی مخنف، ترجمه حجت الله جودکی، قم: انتشارات خیمه . ابی یعقوب، احمد بن . (1341). تاریخ یعقوبی، ترجمه محمد ابراهیم آیتی، تهران. اسلین، مارتین . (1391). دنیای درام، ترجمه محمد شهبا، تهران ؛ هرمس، چاپ پنجم. امینی، عبدالحسین . (1340) . الغدیر، ترجمه محمد تقی واحدی، انتشارات کتابخانه بزرگ اسلامی . امین، سید محسن . (1364) . اعیان الشیعه، بیروت: دارالتعارف المطبوعات . آلپورت، گوردن . ( 1961) . نظریه‌های شخصیت، ترجمه مهدی گنجی، نشر ساوالان . الحسنی، سید هاشم . (1386) . سیرة الائمة الاثنی عشر، نجف: المکتبة الحیدریة. بداونی، عبدالقادر بن ملوکشاه .( 1381) . منتخب التواریخ، ترجمه احمد علی صاحب، تهران: انجمن آثار و مفاخر فرهنگی . بحرانی، یوسف بن احمد . (1364) . الشکول، قم: دارالنعمان، موسسه الوفاء . حر عاملی، محمد بن حسن . (1387). وسائل الشیعه، ترجمه محمد رضا ضمیری، قم: موسسه فرهنگی و اطلاع رسانی تبیان. خوارزمی، محمد بن احمد . (1380) . مقتل الحسین (ع)، قم: انوار االهدی. دمیری، کمال الدین محمد . (1383) . حیاة الحیوان الکبری، قم . ربانی خلخالی، علی. (1375). چهره‌ی درخشان قمر بنی هاشم حضرت ابوالفضل عباس (ع)، قم: مکتب الحسین (ع). رزمجو، حسین . (1370 ) . انواع ادبی، مشهد: مؤسسه چاپ و انتشارات آستان قدس رضوی . سیّد بن طاووس، علی بن موسی بن جعفر . (1377). لهوف، ترجمه‌ی علیرضا رجالی تهرانی . انتشارات نبوغ. سیّد بن طاووس، علی بن موسی بن جعفر، (1378) . لهوف، ترجمه سیّد اابوالحسن میر ابوطالبی (حسینی)، تهران: انتشارات دلیل ما . سیّد رسولی محلاتی، هاشم . (1372). زندگانی امام حسین، تهران ؛ دفتر نشر فرهنگ اسلامی. سبط بن جوزی، یوسف بن قزاوغلی . (1379) . تذکرة الخواص، ترجمه محمد رضا عطائی، مشهد: آستان قدس رضوی . شوشتری، شیخ جعفر. (1394). الخصائص الحسینیه، ترجمه صادق حسن زاده، انتشارات نگاران قلم . شوشتری، شیخ جعفر. ( 1383). الخصائص الحسینه، قم: انوارالمهدی . چاپ اول . شاپوری، سعید . ( 1389) . روزهایی که به یادت گذشت، تهران: بنیاد فرهنگی هنری رودکی . شاپوری، سعید . (1381) . دود کعبه، تهران: کتاب نیستان . شاپوری، سعید . (1389) . بی قراری، تهران: بنیاد فرهنگی هنری رودکی . شولتز، دوان پی. سیدنی الن . ( 1392) . نظریه‌های شخصیت، ترجمه یحیی سید محمدی، تهران: نشر ویرایش . طبری، محمد بن جریر . (1352). تاریخ طبری، ترجمه ابوالقاسم پاینده . انتشارات اساطیر، جلد 7. طوسی، محمد بن حسن . (1348) . الأمالی، ترجمه صادق حسن زاده، قم – ایران ،انتشارات اندیشه هادی. قرشی، باقر شریف . (1371). حیاة الامام الحسین (ع)، قم ؛ مدرسه العلمیه الایرانی، چاپ چهارم. قمی، عباس . (1387). نفس المهموم، ترجمه ابوالحسن شعرانی، تهران: سازمان چاپ و انتشارات وزارت فرهنگ و ارشاد اسلامی. کلینی، محمد بن یعقوب . ( 1388). اصول کافی، ترجمه حسین استاد ولی، تهران: دارالثقلین . کمپیل، جوزف . (1388). قهرمان هزار چهره، ترجمه شادی خسرو پناه . مشهد: گل آفتاب. لقمانی، احمد . (1385) . اخلاق فاطمه (ع): خانواده و زندگی، نشر بهشت بینش مجلسی، محمد باقر . (1339) . بحارالانوار، ترجمه علی دوانی، قم: چاپخانه حکمت . مجلسی، محمد باقربن محمد تقی . (1360). بحارالانوار، بیروت داراحیاء التراث العربی، چاپ سوم. محلاتی، ذبیح الله . (1386) . فرسان الهیجاء فی تراجم اصحاب سید الشهداء (ع)، قم: انتشارات المکتبة الحیدریة. مرتضی العاملی، جعفر. (1377). الصحیح من سیرة النبی الأعظم (ص)، قم- ایران؛ موسسه علمی فرهنگی دارالحدیث، سازمان چاپ و نشر . مسعودی، علی بن حسین . (1365). مروج الذهب، مترجم ابوالقاسم پاینده تهران ؛ وزارت فرهنگ و آموزش عالی: شرکت انتشارات علمی و فرهنگی. مطهری، مرتضی . (1377). حماسه حسینی، تهران و قم ؛ انتشارات صدرا، چاپ اول، جلد اول. مفید، محمد بن محمد نعمان بغدادی .( 1392) . ارشاد، ترجمه امیر خانبلوکی، قم: انتشارات نهذیب . مقدسی، مطهر بن طاهر . (1374) . البدء و التاریخ، ترجمه دکتر محمد رضا شفیعی کدکنی، انتشارات بلخ . مقرم، عبدالرزاق . (1381). مقتل الحسین (ع)، ترجمه محمد مهدی عزیز الهی کرمانی، قم، نوید اسلامی نوری، میرزا حسین . ( 1388) . لؤلؤ و مرجان، تهران. واعظ کاشفی، ملا حسین . (1390). روضة الشهدا، ترجمه‌ی دکتر محمد روشن . چاپ دوم، تهران. واعظ کاشفی، ملاحسین . (1382) . روضة الشهداء، قم: نوید اسلام. ویگنز، میشل . (1377) . تئاتر و مسائل اساسی آن، ترجمه سهیلا فتاح . چاپ اول، تهران: انتشارات سمت. ب) نشریات رئیسی بهان، مصطفی . ( 1387). عناصر دراماتیک در منظومه خسرو و شیرین نظامی، فصلنامه پیک نور، سال هشتم، شماره دوم، ص 31-14. مشهدی، هادی . ( 1390) . تئاتر ( در حاشیه کتاب درام نویسان جهان ) . تهران: شبکه هنر، ص 102-109 پ ) سایت : Ferdos.farhangsara.ir Theater.ir/fa/5036 کار عملی نمايشنامه همه ي دلها نام حسین را مي خوانند اشخاص نمايش : سلما عبدالله بن زبير عبدالله بن عباس فرزدق مرد صداها صدا صداي 1 صداي 2 صداي 3 صداي 4 صداي 5 Summary The aim of this study history and Maqatel role in the formation of restlessness drama with emphasis on three plays that you remember the days passed and the smoke has the Kaaba. The present method of comparative - is descriptive. Accordingly, the content by date, Maqatel and Experts, collected and analyzed and have been described. The library collection method is used. In this regard, the procedural history and development of drama with emphasis on three dramatic effect (restlessness, who remember the days passed and the smoke Kaaba) contained in dramatic literature in the formation of Ashura who then analyzes the historical drama to be explored. Results based on content analysis showed that the formation history of drama in three dramatic effect restlessness, who remember the days passed and the smoke Kaaba has been effective. The results of this study indicate that the formation of Ashura drama (three dramatic effect restlessness, who remember the days passed and the smoke Kaaba) by historical study and analysis. Key words: Ashura, Maqatel, theater, drama, restlessness, who remember the days passed, smoke Kaaba.. ISLAMIC AZAD UNIVERSITY Central Tehran Branch Faculty of Economics & Accounting-Department of Energy Economics "M.A" Thesis On Energy Economics Subject: The date and Maqtal reading plays Ashura Looking Said Shapoori Supervisor: Dr. Saeed Shapoori Advisor: Amir Kavos balazadeh Researcher: Fariba Moradi Summer 2016